istis manibus meis subinde aureo nitore perstrinxi deraserit pinnas quas meo gremio nectarei fontis infeci praetotonderit sic effata foras sese proripit infesta et stomachata biles uenerias sed eam protinus ceres et iuno continantur uisamque uultu tumido quaesiere cur truci supercilio tantam uenustatem micantium oculorum coerceret at illa opportune inquit ardenti prorsus isto meo pectori uolentiam scilicet perpetraturae uenitis sed totis oro uestris uiribus psychen illam fugitiuam uolaticam mihi requirite nec enim uos utique domus meae famosa fabula et non dicendi filii mei facta latuerunt tunc illae non ignarae quae gesta sunt palpare ueneris iram saeuientem sic adortae quid tale domina deliquit tuus filius ut animo peruicaci uoluptates illius impugnes et quam ille diligit tu quoque perdere gestias quod autem oramus isti crimen si puellae lepidae libenter adrisit an ignoras eum masculum et iuuenem esse uel certe iam quot sit annorum oblita es an quod aetatem portat bellule puer tibi semper uidetur mater autem tu et praeterea cordata mulier filii tui lusus semper explorabis curiose et in eo luxuriem culpabis et amores reuinces et tuas artes tuasque delicias in formonso filio reprehendes quis autem te deum quis hominum patietur passim cupidines populis disseminantem cum tuae domus amores amare coerceas et uitiorum muliebrium publicam praecludas officinam sic illae metu sagittarum patrocinio gratioso cupidini quamuis absenti blandiebantur sed uenus indignata ridicule tractari suas iniurias praeuersis illis alterorsus concito gradu pelago uiam capessit interea psyche uariis iactabatur discursibus dies noctesque mariti uestigationibus inquieta animi tanto cupidior iratum licet si non uxoriis blanditiis lenire certe seruilibus precibus propitiare et prospecto templo quodam in ardui montis uertice unde autem inquit scio an istic meus degat dominus et ilico dirigit citatum gradum quem defectum prorsus adsiduis laboribus spes incitabat et uotum iamque nauiter emensis celsioribus iugis puluinaribus sese proximam intulit uidet spicas frumentarias in aceruo et alias flexiles in corona et spicas hordei uidet erant et falces et operae messoriae mundus omnis sed cuncta passim iacentia et incuria confusa et ut solet aestu laborantium manibus proiecta haec singula psyche curiose diuidit et discretim semota rite componit rata scilicet nullius dei fana caerimoniasue neclegere se debere sed omnium beniuolam misericordiam corrogare haec eam sollicite seduloque curantem ceres alma deprehendit et longum exclamat protinus ain psyche miseranda totum per orbem uenus anxia disquisitione tuum uestigium furens animi requirit teque ad extremum supplicium expetit et totis numinis sui uiribus ultionem flagitat tu uero rerum mearum tutelam nunc geris et aliud quicquam cogitas nisi de tua salute tunc psyche pedes eius aduoluta et uberi fletu rigans deae uestigia humumque uerrens crinibus suis multiiugis precibus editis ueniam postulabat per ego te frugiferam tuam dexteram istam deprecor per laetificas messium caerimonias per tacita secreta cistarum et per famulorum tuorum draconum pinnata curricula et glebae siculae sulcamina et currum rapacem et terram tenacem et inluminarum proserpinae nuptiarum demeacula et luminosarum filiae inuentionum remeacula et cetera quae silentio tegit eleusinis atticae sacrarium miserandae psyches animae supplicis tuae subsiste inter istam spicarum congeriem patere uel pauculos dies delitescam quoad deae tantae saeuiens ira spatio temporis mitigetur uel certe meae uires diutino labore fessae quietis interuallo leniantur suscipit ceres tuis quidem lacrimosis precibus et commoueor et opitulari cupio sed cognatae meae cum qua etiam foedus antiquum amicitiae colo bonae praeterea feminae malam gratiam subire nequeo decede itaque istis aedibus protinus et quod a me retenta custoditaque non fueris optimi consule contra spem suam repulsa psyche et afflicta duplici maestitia iter retrorsum porrigens inter subsitae conuallis sublucidum lucum prospicit fanum sollerti fabrica structum nec ullam uel dubiam spei melioris uiam uolens omittere sed adire cuiuscumque dei ueniam sacratis foribus proximat uidet dona pretiosa et lacinias auro litteratas ramis arborum postibusque suffixas quae cum gratia facti nomen deae cui fuerant dicata testabantur tunc genu nixa et manibus aram tepentem amplexa detersis ante lacrimis sic adprecatur magni iouis germana et coniuga siue tu sami quae sola partu uagituque et alimonia tua gloriatur tenes uetusta delubra siue celsae carthaginis quae te uirginem uectura leonis caelo commeantem percolit beatas sedes frequentas seu prope ripas inachi qui te iam nuptam tonantis et reginam deorum memorat inclitis argiuorum praesides moenibus quam cunctus oriens zygiam ueneratur et omnis occidens lucinam appellat sis meis extremis casibus iuno sospita meque in tantis exanclatis laboribus defessam imminentis periculi metu libera quod sciam soles praegnatibus periclitantibus ultro subuenire ad istum modum supplicanti statim sese iuno cum totius sui numinis augusta dignitate praesentat et protinus quam uellem inquit per fidem nutum meum precibus tuis accommodare sed contra uoluntatem ueneris nurus meae quam filiae semper dilexi loco praestare me pudor non sinit tunc etiam legibus quae seruos alienos profugos inuitis dominis uetant suscipi prohibeor isto quoque fortunae naufragio psyche perterrita nec indipisci iam maritum uolatilem quiens tota spe salutis deposita sic ipsa suas cogitationes consuluit iam quae possunt alia meis aerumnis temptari uel adhiberi subsidia cui nec dearum quidem quanquam uolentium potuerunt prodesse suffragia quo rursum itaque tantis laqueis inclusa uestigium porrigam quibusque tectis uel etiam tenebris abscondita magnae ueneris ineuitabiles oculos effugiam quin igitur masculum tandem sumis animum et cassae speculae renuntias fortiter et ultroneam te dominae tuae reddis et uel sera modestia saeuientes impetus eius mitigas qui scias an etiam quem diu quaeritas illic in domo matris repperias sic ad dubium obsequium immo ad certum exitium praeparata principium futurae secum meditabatur obsecrationis at uenus terrenis remediis inquisitionis abnuens caelum petit iubet instrui currum quem ei uulcanus aurifex subtili fabrica studiose poliuerat et ante thalami rudimentum nuptiale munus obtulerat limae tenuantis detrimento conspicuum et ipsius auri damno pretiosum de multis quae circa cubiculum dominae stabulant procedunt quattuor candidae columbae et hilaris incessibus picta colla torquentes iugum gemmeum subeunt susceptaque domina laetae subuolant currum deae prosequentes gannitu constrepenti lasciuiunt passeres et ceterae quae dulce cantitant aues melleis modulis suaue resonantes aduentum deae pronuntiant cedunt nubes et caelum filiae panditur et summus aether cum gaudio suscipit deam nec obuias aquilas uel accipitres rapaces pertimescit magnae ueneris canora familia tunc se protinus ad iouis regias arces dirigit et petitu superbo mercuri dei uocalis operae necessariam usuram postulat nec rennuit iouis caerulum supercilium tunc ouans ilico comitante etiam mercurio uenus caelo demeat eique sollicite serit uerba frater arcadi scis nempe sororem tuam uenerem sine mercuri praesentia nil unquam fecisse nec te praeterit utique quanto iam tempore delitescentem ancillam nequiuerim repperire nil ergo superest quam tuo praeconio praemium inuestigationis publicitus edicere fac ergo mandatum matures meum et indicia qui possit agnosci manifeste designes ne si quis occultationis illicitae crimen subierit ignorantiae se possit excusatione defendere et simul dicens libellum ei porrigit ubi psyches nomen continebatur et cetera quo facto protinus domum secessit nec mercurius omisit obsequium nam per omnium ora populorum passim discurrens sic mandatae praedicationis munus exequebatur si quis a fuga retrahere uel occultam demonstrare poterit fugitiuam regis filiam ueneris ancillam nomine psychen conueniat retro metas murtias mercurium praedicatorem accepturus indiciuae nomine ab ipsa uenere septem sauia suauia et unum blandientis adpulsu linguae longe mellitum ad hunc modum pronuntiante mercurio tanti praemii cupido certatim omnium mortalium studium adrexerat quae res nunc uel maxime sustulit psyches omnem cunctationem iamque fores ei dominae proximanti occurrit una de famulitione ueneris nomine consuetudo statimque quantum maxime potuit exclamat tandem ancilla nequissima dominam habere te scire coepisti an pro cetera morum tuorum temeritate istud quoque nescire te fingis quantos labores circa tuas inquisitiones sustinuerimus sed bene quod meas potissimum manus incidisti et inter orci cancros iam ipsos haesisti datura scilicet actutum tantae contumaciae poenas et audaciter in capillos eius inmissa manu trahebat eam nequaquam renitentem quam ubi primum inductam oblatamque sibi conspexit uenus latissimum cachinnum extollit et qualem solent furenter irati caputque quatiens et ascalpens aurem dexteram tandem inquit dignata es socrum tuam salutare an potius maritum qui tuo uulnere periclitatur interuisere uenisti sed esto secura iam enim excipiam te ut bonam nurum condecet et ubi sunt inquit sollicitudo atque tristities ancillae meae quibus intro uocatis torquendam tradidit eam at illae sequentes erile praeceptum psychen misellam flagellis afflictam et ceteris tormentis excruciatam iterum dominae conspectui reddunt tunc rursus sublato risu uenus et ecce inquit nobis turgidi uentris sui lenocinio commouet miserationem unde me praeclara subole auiam beatam scilicet faciat felix uero ego quae in ipso aetatis meae flore uocabor auia et uilis ancillae filius nepos ueneris audiet quanquam inepta ego quae frustra filium dicam impares enim nuptiae et praeterea in uilla sine testibus et patre non consentiente factae legitimae non possunt uideri ac per hoc spurius iste nascetur si tamen partum omnino perferre te patiemur his editis inuolat eam uestemque plurifariam diloricat capilloque discisso et capite conquassato grauiter affligit et accepto frumento et hordeo et milio et papauere et cicere et lente et faba commixtisque aceruatim confusis que in unum grumulum sic ad illam uideris enim mihi tam deformis ancilla nullo alio sed tantum sedulo ministerio amatores tuos promereri iam ergo et ipsa frugem tuam periclitabor discerne seminum istorum passiuam congeriem singulisque granis rite dispositis atque seiugatis ante istam uesperam opus expeditum approbato mihi sic assignato tantorum seminum cumulo ipsa cenae nuptiali concessit nec psyche manus admolitur inconditae illi et inextricabili moli sed immanitate praecepti consternata silens obstupescit tunc formicula illa paruula atque ruricola certa difficultatis tantae laborisque miserta contubernalis magni dei socrusque saeuitiam execrata discurrens nauiter conuocat corrogatque cunctam formicarum accolarum classem miseremini terrae omniparentis agiles alumnae miseremini et amoris uxori puellae lepidae periclitanti prompta uelocitate succurrite ruunt aliae superque aliae sepedum populorum undae summoque studio singulae granatim totum digerunt aceruum separatimque distributis dissitisque generibus e conspectu perniciter abeunt sed initio noctis e conuiuio nuptiali uino madens et fraglans balsama uenus remeat totumque reuincta corpus rosis micantibus uisaque diligentia miri laboris non tuum inquit nequissima nec tuarum manuum istud opus sed illius cui tuo immo et ipsius malo placuisti et frusto cibarii panis ei proiecto cubitum facessit interim cupido solus interioris domus unici cubiculi custodia clausus coercebatur acriter partim ne petulanti luxurie uulnus grauaret partim ne cum sua cupita conueniret sic ergo distentis et sub uno tecto separatis amatoribus tetra nox exanclata sed aurora commodum inequitante uocatae psychae uenus infit talia uidesne illud nemus quod fluuio praeterluenti ripisque longis attenditur cuius imi frutices uicinum fontem despiciunt oues ibi nitentis auri uero decore florentes incustodito pastu uagantur inde de coma pretiosi uelleris floccum mihi confestim quoque modo quaesitum afferas censeo perrexit psyche uolenter non obsequium quidem illa functura sed requiem malorum praecipitio fluuialis rupis habitura sed inde de fluuio musicae suauis nutricula leni crepitu dulcis aurae diuinitus inspirata sic uaticinatur harundo uiridis psyche tantis aerumnis exercita neque tua miserrima morte meas sanctas aquas polluas nec uero istud horae contra formidabiles oues feras aditum quoad de solis fraglantia mutuatae calorem truci rabie solent efferri cornuque acuto et fronte saxea et non nunquam uenenatis morsibus in exitium saeuire mortalium sed dum meridies solis sedauerit uaporem et pecua spiritus fluuialis serenitate conquieuerint poteris sub illa procerissima platano quae mecum simul unum fluentum bibit latenter abscondere et cum primum mitigata furia laxauerint oues animum percussis frondibus attigui nemoris lanosum aurum repperies quod passim stirpibus conexis obhaerescit sic harundo simplex et humana psychen aegerrimam salutem suam docebat nec auscultatu paenitendo indiligenter instructa illa cessauit sed obseruatis omnibus furatrina facili flauentis auri mollitie congestum gremium ueneri reportat nec tamen apud dominam saltem secundi laboris periculum secundum testimonium meruit sed contortis superciliis subridens amarum sic inquit nec me praeterit huius quoque facti auctor adulterinus sed iam nunc ego sedulo periclitabor an oppido forti animo singularique prudentia sis praedita uidesne insistentem celsissimae illi rupi montis ardui uerticem de quo fontis atri fuscae defluunt undae proxumaeque conceptaculo uallis inclusae stygias inrigant paludes et rauca cocyti fluenta nutriunt indidem mihi de summi fontis penita scaturrigine rorem rigentem hauritum ista confestim defer urnula sic aiens crustallo dedolatum uasculum insuper ei grauiora comminata tradidit at illa studiose gradum celerans montis extremum petit cumulum certe uel illic in uentura uitae pessimae finem sed cum primum praedicti iugi conterminos locos appulit uidet rei uastae letalem difficultatem namque saxum immani magnitudine procerum et inaccessa salebritate lubricum mediis e faucibus lapidis fontes horridos euomebat qui statim proni foraminis lacunis editi perque procliue delapsi et angusti canalis exarato contecti tramite proxumam conuallem latenter incidebant dextra laeuaque cautibus cauatis proserpunt ecce longa colla porrecti saeui dracones inconiuae uigiliae luminibus addictis et in perpetuam lucem pupulis excubantibus iamque et ipsae semet muniebant uocales aquae nam et discede et quid facis uide et quid agis caue et fuge et peribis subinde clamant sic impossibilitate ipsa mutata in lapidem psyche quamuis praesenti corpore sensibus tamen aberat et inextricabilis periculi mole prorsus obruta lacrumarum etiam extremo solacio carebat nec prouidentiae bonae graues oculos innocentis animae latuit aerumna nam supremi iouis regalis ales illa repente propansis utrimque pinnis affuit rapax aquila memorque ueteris obsequii quo ductu cupidinis ioui pocillatorem phrygium substulerat opportunam ferens opem deique numen in uxoris laboribus percolens alti culminis diales uias deserit et ob os puellae praeuolans incipit at tu simplex alioquin et expers rerum talium sperasne te sanctissimi nec minus truculenti fontis uel unam stillam posse furari uel omnino contingere diis etiam ipsique ioui formidabiles aquas istas stygias uel fando comperisti quodque uos deieratis per numina deorum deos per stygis maiestatem solere sed cedo istam urnulam et protinus adrepta complexaque festinat libratisque pinnarum nutantium molibus inter genas saeuientium dentium et trisulca uibramina draconum remigium dextra laeuaque porrigens nolentes aquas et ut abiret innoxius praeminantes excipit commentus ob iussum ueneris petere eique se praeministrare quare paulo facilior adeundi fuit copia sic acceptam cum gaudio plenam urnulam psyche ueneri citata rettulit nec tamen nutum deae saeuientis uel tunc expiare potuit nam sic eam maiora atque peiora flagitia comminans appellat renidens exitiabile iam tu quidem magna uideris quaedam mihi et alta prorsus malefica quae talibus praeceptis meis obtemperasti nauiter sed adhuc istud mea pupula ministrare debebis sume istam pyxidem et dedit protinus usque ad inferos et ipsius orci ferales penates te derige tunc conferens pyxidem proserpinae petit de te uenus dicito modicum de tua mittas ei formonsitate uel ad unam saltem dieculam sufficiens nam quod habuit dum filium curat aegrotum consumpsit atque contriuit omne sed haud immaturius redito quia me necesse est indidem delitam theatrum deorum frequentare tunc psyche uel maxime sensit ultimas fortunas suas et uelamento reiecto ad promptum exitium sese compelli manifeste comperit quidni quae suis pedibus ultro ad tartarum manesque commeare cogeretur nec cunctata diutius pergit ad quampiam turrim praealtam indidem sese datura praecipitem sic enim rebatur ad inferos recte atque pulcherrime se posse descendere sed turris prorumpit in uocem subitam et quid te inquit praecipitio misella quaeris extinguere quidque iam nouissimo periculo laborique isto temere succumbis nam si spiritus corpore tuo semel fuerit seiugatus ibis quidem profecto ad imum tartarum sed inde nullo pacto redire poteris mihi ausculta lacedaemo achaiae nobilis ciuitas non longe sita est huius conterminam deuiis abditam locis quaere taenarum inibi spiraculum ditis et per portas hiantes monstratur iter inuium cui te limine transmeato simul commiseris iam canale directo perges ad ipsam orci regiam sed non hactenus uacua debebis per illas tenebras incedere sed offas polentae mulso concretas ambabus gestare manibus at in ipso ore duas ferre stipes iamque confecta bona parte mortiferae uiae continaberis claudum asinum lignorum gerulum cum agasone simili qui te rogabit decidentis sarcinae fusticulos aliquos porrigas ei sed tu nulla uoce deprompta tacita praeterito nec mora cum ad flumen mortuum uenies cui praefectus charon protenus expetens portorium sic ad ripam ulteriorem sutili cumba deducit commeantes ergo et inter mortuos auaritia uiuit nec charon ille ditis exactor tantus deus quicquam gratuito facit set moriens pauper uiaticum debet quaerere et aes si forte prae manu non fuerit nemo eum expirare patietur huic squalido seni dabis nauli nomine de stipibus quas feres alteram sic tamen ut ipse sua manu de tuo sumat ore nec setius tibi pigrum fluentum transmeanti quidam supernatans senex mortuus putris adtollens manus orabit ut eum intra nauigium trahas nec tu tamen inlicita adflectare pietate transito fluuio modicum te progressam textrices orabunt anus telam struentes manus paulisper accommodes nec id tamen tibi contingere fas est nam haec omnia tibi et multa alia de ueneris insidiis orientur ut uel unam de manibus omittas offulam nec putes futile istud polentacium damnum leue altera enim perdita lux haec tibi prorsus denegabitur canis namque praegrandis teriugo et satis amplo capite praeditus immanis et formidabilis tonantibus oblatrans faucibus mortuos quibus iam nil mali potest facere frustra territando ante ipsum limen et atra atria proserpinae semper excubans seruat uacuam ditis domum hunc offrenatum unius offulae praeda facile praeteribis ad ipsamque protinus proserpinam introibis quae te comiter excipiet ac benigne ut et molliter assidere et prandium opipare suadeat sumere sed tu et humi reside et panem sordidum petitum esto deinde nuntiato quid adueneris susceptoque quod offeretur rursus remeans canis saeuitiam offula reliqua redime ac deinde auaro nauitae data quam reseruaueris stipe transitoque eius fluuio recalcans priora uestigia ad istum caelestium siderum redies chorum sed inter omnia hoc obseruandum praecipue tibi censeo ne uelis aperire uel inspicere illam quam feres pyxidem uel omnino diuinae formonsitatis abditum curiosius temptare thensaurum sic turris illa prospicua uaticinationis munus explicuit nec morata psyche pergit taenarum sumptisque rite stipibus illis et offulis infernum decurrit meatum transitoque per silentium asinario debili et amnica stipe uectori data neglecto supernatantis mortui desiderio et spretis textricum subdolis precibus et offulae cibo sopita canis horrenda rabie domum proserpinae penetrat nec offerentis hospitae sedile delicatum uel cibum beatum amplexa sed ante pedes eius residens humilis cibario pane contenta ueneriam pertulit legationem statimque secreto repletam conclusamque pyxidem suscipit et offulae sequentis fraude caninis latratibus obseratis residuaque nauitae reddita stipe longe uegetior ab inferis recurrit et repetita atque adorata candida ista luce quanquam festinans obsequium terminare mentem capitur temeraria curiositate et ecce inquit inepta ego diuinae formonsitatis gerula quae nec tantillum quidem indidem mihi delibo uel sic illi amatori meo formonso placitura et cum dicto reserat pyxidem nec quicquam ibi rerum nec formonsitas ulla sed infernus somnus ac uere stygius qui statim coperculo releuatus inuadit eam crassaque soporis nebula cunctis eius membris perfunditur et in ipso uestigio ipsaque semita conlapsam possidet et iacebat immobilis et nihil aliud quam dormiens cadauer sed cupido iam cicatrice solida reualescens nec diutinam suae psyches absentiam tolerans per altissimam cubiculi quo cohibebatur elapsus fenestram refectisque pinnis aliquanta quiete longe uelocius prouolans psychen accurrit suam detersoque somno curiose et rursum in pristinam pyxidis sedem recondito psychen innoxio punctulo sagittae suae suscitat et ecce inquit rursum perieras misella simili curiositate sed interim quidem tu prouinciam quae tibi matris meae praecepto mandata est exsequere nauiter cetera egomet uidero his dictis amator leuis in pinnas se dedit psyche uero confestim ueneri munus reportat proserpinae interea cupido amore nimio peresus et aegra facie matris suae repentinam sobrietatem pertimescens ad armillum redit alisque pernicibus caeli penetrato uertice magno ioui supplicat suamque causam probat tunc iuppiter prehensa cupidinis buccula manuque ad os suum relata consauiat atque sic ad illum licet tu inquit domine fili numquam mihi concessu deum decretum seruaris honorem sed istud pectus meum quo leges elementorum et uices siderum disponuntur conuulneraris assiduis ictibus crebrisque terrenae libidinis foedaueris casibus contraque leges et ipsam iuliam disciplinamque publicam turpibus adulteriis existimationem famamque meam laeseris in serpentes in ignes in feras in aues et gregalia pecua serenos uultus meos sordide reformando at tamen modestiae meae memor quodque inter istas meas manus creueris cuncta perficiam dum tamen scias aemulos tuos cauere ac si qua nunc in terris puella praepollet pulcritudine praesentis beneficii uicem per eam mihi repensare te debere sic fatus iubet mercurium deos omnes ad contionem protinus conuocare ac si qui coetu caelestium defuisset in poenam decem milium nummum conuentum iri pronuntiare quo metu statim completo caelesti theatro pro sede sublimi sedens procerus iuppiter sic enuntiat dei conscripti musarum albo adolescentem istum quod manibus meis alumnatus sim profecto scitis omnes cuius primae iuuentutis caloratos impetus freno quodam coercendos existimaui sat est cotidianis eum fabulis ob adulteria cunctasque corruptelas infamatum tollenda est omnis occasio et luxuria puerilis nuptialibus pedicis alliganda puellam elegit et uirginitate priuauit teneat possideat amplexus psychen semper suis amoribus perfruatur et ad uenerem conlata facie nec tu inquit filia quicquam contristere nec prosapiae tantae tuae statuque de matrimonio mortali metuas iam faxo nuptias non impares sed legitimas et iure ciuili congruas et ilico per mercurium arripi psychen et in caelum perduci iubet porrecto ambrosiae poculo sume inquit psyche et immortalis esto nec umquam digredietur a tuo nexu cupido sed istae uobis erunt perpetuae nuptiae nec mora cum cena nuptialis affluens exhibetur accumbebat summum torum maritus psychen gremio suo complexus sic et cum sua iunone iuppiter ac deinde per ordinem toti dei tunc poculum nectaris quod uinum deorum est ioui quidem suus pocillator ille rusticus puer ceteris uero liber ministrabat uulcanus cenam coquebat horae rosis et ceteris floribus purpurabant omnia gratiae spargebant balsama musae quoque canora personabant tunc apollo cantauit ad citharam uenus suaui musicae superingressa formonsa saltauit scaena sibi sic concinnata ut musae quidem chorum canerent tibias inflaret saturus et paniscus ad fistulam diceret sic rite psyche conuenit in manum cupidinis et nascitur illis maturo partu filia quam uoluptatem nominamus sic captiuae puellae delira et temulenta illa narrabat anicula sed astans ego non procul dolebam mehercules quod pugillares et stilum non habebam qui tam bellam fabellam praenotarem ecce confecto nescio quo graui proelio latrones adueniunt onusti non nulli tamen immo promptiores uulneratis domi relictis et plagas recurantibus ipsi ad reliquas occultatas in quadam spelunca sarcinas ut aiebant proficisci gestiunt prandioque raptim tuburcinato me et equum uectores rerum illarum futuros fustibus exinde tundentes producunt in uiam multisque cliuis et anfractibus fatigatos prope ipsam uesperam perducunt ad quampiam speluncam unde multis onustos rebus rursum ne breuiculo quidem tempore refectos ociter reducunt tantaque trepidatione festinabant ut me plagis multis obtundentes propellentesque super lapidem propter uiam positum deicerent unde crebris aeque ingestis ictibus crure dextero et ungula sinistra me debilitatum aegre ad exurgendum compellunt et unus quo usque inquit ruptum istum asellum nunc etiam claudum frustra pascemus et alius quid quod et pessumo pede domum nostram accessit nec quicquam idonei lucri exinde cepimus sed uulnera et fortissimorum occisiones alius iterum certe ego cum primum sarcinas istas quanquam inuitus pertulerit protinus eum uulturiis gratissimum pabulum futurum praecipitabo dum secum mitissimi homines altercant de mea nece iam et domum perueneramus nam timor ungulas mihi alas fecerat tum quae ferebamus amoliti properiter nulla salutis nostrae cura ac ne meae quidem necis habita comitibus adscitis qui uulnerati remanserant dudum recurrunt re liqua ipsi laturi taedio ut aiebant nostrae tarditatis nec me tamen mediocris carpebat scrupulus contemplatione comminatae mihi mortis et ipse mecum quid stas luci uel quid iam nouissimum expectas mors et haec acerbissima decreto latronum tibi comparata est nec magno conatu res indiget uides istas rupinas proximas et praeacutas in his prominentes silices quae te penetrantes ante quam decideris membratim dissipabunt nam et illa ipsa praeclara magia tua uultum laboresque tibi tantum asini uerum corium non asini crassum sed hirudinis tenue membranulum circumdedit quin igitur masculum tandem sumis animum tuaeque saluti dum licet consulis habes summam opportunitatem fugae dum latrones absunt an custodiam anus semimortuae formidabis quam licet claudi pedis tui calce unica finire poteris sed quo gentium capessetur fuga uel hospitium quis dabit haec quidem inepta et prorsus asinina cogitatio quis enim uiantium uectorem suum non libenter auferat secum et alacri statim nisu lorum quo fueram destinatus abrumpo meque quadripedi cursu proripio nec tamen astutulae anus miluinos oculos effugere potui nam ubi me conspexit absolutum capta super sexum et aetatem audacia lorum prehendit ac me deducere ac reuocare contendit nec tamen ego memor exitiabilis propositi latronum pietate ulla commoueor sed incussis in eam posteriorum pedum calcibus protinus adplodo terrae at illa quamuis humi prostrata loro tamen tenaciter inhaerebat ut me procurrentem aliquantisper tractu sui sequeretur et occipit statim clamosis ululatibus auxilium ualidioris manus implorare sed frustra fletibus cassum tumultum commouebat quippe cum nullus adforet qui suppetias ei ferre posset nisi sola illa uirgo captiua quae uocis excitu procurrens uidet hercules memorandi spectaculi scaenam non tauro sed asino dependentem dircen aniculam sumptaque constantia uirili facinus audet pulcherrimum extorto etenim loro manibus eius me placidis gannitibus ab impetu reuocatum nauiter inscendit et sic ad cursum rursum incitat ego simul uoluntariae fugae uoto et liberandae uirginis studio sed et plagarum suasu quae me saepicule commonebant equestri celeritate quadripedi cursu solum replaudens uirgini delicatas uoculas adhinnire temptabam sed et scabendi dorsi mei simulatione nonnumquam obliquata ceruice pedes decoros puellae basiabam tunc illa spirans altius caelumque sollicito uultu petens uos inquit superi tandem meis supremis periculis opem facite et tu fortuna durior iam saeuire desiste sat tibi miseris istis cruciatibus meis litatum est tuque praesidium meae libertatis meaeque salutis si me domum peruexeris incolumem parentibusque et formonso proco reddideris quas tibi gratias perhibebo quos honores habebo quos cibos exhibebo iam primum iubam istam tuam probe pectinatam meis uirginalibus monilibus adornabo frontem uero crispatam prius decoriter discriminabo caudaeque setas incuria lauacri congestas et horridas prompta diligentia perpolibo bullisque te multis aureis inoculatum ueluti stellis sidereis relucentem et gaudiis popularium pomparum ouantem sinu serico progestans nucleos et edulia mitiora te meum sospitatorem cotidie saginabo sed nec inter cibos delicatos et otium profundum uitaeque totius beatitudinem deerit tibi dignitas gloriosa nam memoriam praesentis fortunae meae diuinaeque prouidentiae perpetua testatione signabo et depictam in tabula fugae praesentis imaginem meae domus atrio dedicabo uisetur et in fabulis audietur doctorumque stilis rudis perpetuabitur historia asino uectore uirgo regia fugiens captiuitatem accedes antiquis et ipse miraculis et iam credemus exemplo tuae ueritatis et phrixum arieti supernatasse et arionem delphinum gubernasse et europam tauro supercubasse quodsi uere iupiter mugiuit in boue potest in asino meo latere aliqui uel uultus hominis uel facies deorum dum haec identidem puella replicat uotisque crebros intermiscet suspiratus ad quoddam peruenimus triuium unde me adrepto capistro dirigere dextrorsum magnopere gestiebat quod ad parentes eius ea scilicet iretur uia sed ego gnarus latrones illac ad reliquas commeasse praedas renitebar firmiter atque sic in animo meo tacitus expostulabam quid facis infelix puella quid agis cur festinas ad orcum quid meis pedibus facere contendis non enim te tantum uerum etiam me perditum ibis sic nos diuersa tendentes et in causa finali de proprietate soli immo uiae herciscundae contendentes rapinis suis onusti coram deprehendunt ipsi latrones et ad lunae splendorem iam inde longius cognitos risu maligno salutant et unus e numero sic appellat quorsum istam festinanti uestigio lucubratis uiam nec noctis intempestae manes laruasque formidatis an tu probissima puella parentes tuos interuisere properas sed nos et solitudini tuae praesidium praebebimus et compendiosum ad tuos iter monstrabimus et uerbum manu secutus prehenso loro retrorsum me circumtorquet nec baculi nodosi quod gerebat suetis ictibus temperat tunc ingratis ad promptum recurrens exitium reminiscor doloris ungulae et occipio nutanti capite claudicare sed ecce inquit ille qui me retraxerat rursum titubas et uaccillas et putres isti tui pedes fugere possunt ambulare nesciunt at paulo ante pinnatam pegasi uincebas celeritatem dum sic mecum fustem quatiens benignus iocatur comes iam domus eorum extremam loricam perueneramus et ecce de quodam ramo procerae cupressus induta laqueum anus illa pendebat quam quidem detractam protinus cum suo sibi funiculo deuinctam dedere praecipitem puellaque statim distenta uinculis cenam quam postuma diligentia praeparauerat infelix anicula ferinis inuadunt animis ac dum auida uoracitate cuncta contruncant iam incipiunt de nostra poena suaque uindicta secum considerare et utpote in coetu turbulento uariae fuere sententiae ut primus uiuam cremari censeret 