qui praecipit sic ambulabis illo manum porriges eodem modo ubi aliqua res occaecat animum et ad officiorum dispiciendum ordinem inpedit nihil agit qui praecipit sic uiues cum patre sic cum uxore nihil enim proficient praecepta quamdiu menti error offusus est si ille discutitur apparebit quid cuique debeatur officio alioqui doces illum quid sano faciendum sit non efficis sanum pauperi ut agat diuitem monstras hoc quomodo manente paupertate fieri potest ostendis esurienti quid tamquam satur faciat fixam potius medullis famem detrahe idem tibi de omnibus uitiis dico ipsa remouenda sunt non praecipiendum quod fieri illis manentibus non potest nisi opiniones falsas quibus laboramus expuleris nec auarus quomodo pecunia utendum sit exaudiet nec timidus quomodo periculosa contemnat efficias oportet ut sciat pecuniam nec bonum nec malum esse ostendas illi miserrimos diuites efficias ut quidquid publice expauimus sciat non esse tam timendum quam fama circumfert nec diu dolere quemquam nec mori saepe in morte quam pati lex est magnum esse solacium quod ad neminem redit in dolore pro remedio futuram obstinationem animi qui leuius sibi facit quidquid contumaciter passus est optimam doloris esse naturam quod non potest nec qui extenditur magnus esse nec qui est magnus extendi omnia fortiter excipienda quae nobis mundi necessitas imperat his decretis cum illum in conspectum suae condicionis adduxeris et cognouerit beatam esse uitam non quae secundum uoluptatem est sed secundum naturam cum uirtutem unicum bonum hominis adamauerit turpitudinem solum malum fugerit reliqua omnia diuitias honores bonam ualetudinem uires imperia scierit esse mediam partem nec bonis adnumerandam nec malis monitorem non desiderabit ad singula qui dicat sic incede sic cena hoc uiro hoc feminae hoc marito hoc caelibi conuenit ista enim qui diligentissime monent ipsi facere non possunt haec paedagogus puero haec auia nepoti praecipit et irascendum non esse magister iracundissimus disputat si ludum litterarium intraueris scies ista quae ingenti supercilio philosophi iactant in puerili esse praescripto utrum deinde manifesta an dubia praecipies non desiderant manifesta monitorem praecipienti dubia non creditur superuacuum est ergo praecipere id adeo sic disce si id mones quod obscurum est et ambiguum probationibus adiuuandum erit si probaturus es illa per quae probas plus ualent satisque per se sunt sic amico utere sic ciue sic socio quare quia iustum est omnia ista mihi de iustitia locus tradit illic inuenio aequitatem per se expetendam nec metu nos ad illam cogi nec mercede conduci non esse iustum cui quidquam in hac uirtute placet praeter ipsam hoc cum persuasi mihi et perbibi quid ista praecepta proficiunt quae eruditum docent praecepta dare scienti superuacuum est nescienti parum audire enim debet non tantum quid sibi praecipiatur sed etiam quare utrum inquam ueras opiniones habenti de bonis malisque sunt necessaria an non habenti qui non habet nihil a te adiuuabitur aures eius contraria monitionibus tuis fama possedit qui habet exactum iudicium de fugiendis petendisque scit quid sibi faciendum sit etiam te tacente tota ergo pars ista philosophiae summoueri potest duo sunt propter quae delinquimus aut inest animo prauis opinionibus malitia contracta aut etiam si non est falsis occupatus ad falsa procliuis est et cito specie quo non oportet trahente corrumpitur itaque debemus aut percurare mentem aegram et uitiis liberare aut uacantem quidem sed ad peiora pronam praeoccupare utrumque decreta philosophiae faciunt ergo tale praecipiendi genus nil agit praeterea si praecepta singulis damus inconprehensibile opus est alia enim dare debemus feneranti alia colenti agrum alia negotianti alia regum amicitias sequenti alia pares alia inferiores amaturo in matrimonio praecipies quomodo uiuat cum uxore aliquis quam uirginem duxit quomodo cum ea quae alicuius ante matrimonium experta est quemadmodum cum locuplete quemadmodum cum indotata an non putas aliquid esse discriminis inter sterilem et fecundam inter prouectiorem et puellam inter matrem et nouercam omnis species conplecti non possumus atqui singulae propria exigunt leges autem philosophiae breues sunt et omnia alligant adice nunc quod sapientiae praecepta finita debent esse et certa si qua finiri non possunt extra sapientiam sunt sapientia rerum terminos nouit ergo ista praeceptiua pars summouenda est quia quod paucis promittit praestare omnibus non potest sapientia autem omnis tenet inter insaniam publicam et hanc quae medicis traditur nihil interest nisi quod haec morbo laborat illa opinionibus falsis altera causas furoris traxit ex ualetudine altera animi mala ualetudo est si quis furioso praecepta det quomodo loqui debeat quomodo procedere quomodo in publico se gerere quomodo in priuato erit ipso quem monebit insanior si bilis nigra curanda est et ipsa furoris causa remouenda idem in hoc alio animi furore faciendum est ipse discuti debet alioqui abibunt in uanum monentium uerba haec ab aristone dicuntur cui respondebimus ad singula primum aduersus illud quod ait si quid obstat oculo et inpedit uisum debere remoueri fateor huic non opus esse praeceptis ad uidendum sed remedio quo purgetur acies et officientem sibi moram effugiat natura enim uidemus cui usum sui reddit qui remouit obstantia quid autem cuique debeatur officio natura non docet deinde cuius curata suffusio est is non protinus cum uisum recepit aliis quoque potest reddere malitia liberatus et liberat non opus est exhortatione ne consilio quidem ut colorum proprietates oculus intellegat a nigro album etiam nullo monente distinguet multis contra praeceptis eget animus ut uideat quid agendum sit in uita quamquam oculis quoque aegros medicus non tantum curat sed etiam monet non est inquit quod protinus inbecillam aciem committas inprobo lumini a tenebris primum ad umbrosa procede deinde plus aude et paulatim claram lucem pati adsuesce non est quod post cibum studeas non est quod plenis oculis ac tumentibus imperes adflatum et uim frigoris in os occurrentis euita alia eiusmodi quae non minus quam medicamenta proficiunt adicit remediis medicina consilium error inquit est causa peccandi hunc nobis praecepta non detrahunt nec expugnant opiniones de bonis ac malis falsas concedo per se efficacia praecepta non esse ad euertendam prauam animi persuasionem sed non ideo non aliis quidem adiecta proficiunt primum memoriam renouant deinde quae in uniuerso confusius uidebantur in partes diuisa diligentius considerantur aut in isto modo licet et consolationes dicas superuacuas et exhortationes atqui non sunt superuacuae ergo ne monitiones quidem stultum est inquit praecipere aegro quid facere tamquam sanus debeat cum restituenda sanitas sit sine qua inrita sunt praecepta quid quod habent aegri quaedam sanique communia de quibus admonendi sunt tamquam ne auide cibos adpetant ut lassitudinem uitent habent quaedam praecepta communia pauper et diues sana inquit auaritiam et nihil habebis quod admoneas aut pauperem aut diuitem si cupiditas utriusque consedit quid quod aliud est non concupiscere pecuniam aliud uti pecunia scire cuius auari modum ignorant etiam non auari usum tolle inquit errores superuacua praecepta sunt falsum est puta enim auaritiam relaxatam puta adstrictam esse luxuriam temeritati frenos iniectos ignauiae subditum calcar etiam remotis uitiis quid et quemadmodum debeamus facere discendum est nihil inquit efficient monitiones admotae grauibus uitiis ne medicina quidem morbos insanabiles uincit tamen adhibetur aliis in remedium aliis in leuamentum ne ipsa quidem uniuersae philosophiae uis licet totas in hoc uires suas aduocet duram iam et ueterem animis extrahet pestem sed non ideo nihil sanat quia non omnia quid prodest inquit aperta monstrare plurimum interdum enim scimus nec adtendimus non docet admonitio sed aduertit sed excitat sed memoriam continet nec patitur elabi pleraque ante oculos posita transimus admonere genus adhortandi est saepe animus etiam aperta dissimulat ingerenda est itaque illi notitia rerum notissimarum illa hoc loco in uatinium calui repetenda sententia est factum esse ambitum scitis et hoc uos scire omnes sciunt scis amicitias sancte colendas esse sed non facis scis inprobum esse qui ab uxore pudicitiam exigit ipse alienarum corruptor uxorum scis ut illi nil cum adultero sic tibi nil esse debere cum paelice et non facis itaque subinde ad memoriam reducendus es non enim reposita illa esse oportet sed in promptu quaecumque salutaria sunt saepe agitari debent saepe uersari ut non tantum nota sint nobis sed etiam parata adice nunc quod aperta quoque apertiora fieri solent si dubia sunt inquit quae praecipis probationes adicere debebis ergo illae non praecepta proficient quid quod etiam sine probationibus ipsa monentis auctoritas prodest sic quomodo iurisconsultorum ualent responsa etiam si ratio non redditur praeterea ipsa quae praecipiuntur per se multum habent ponderis utique si aut carmini intexta sunt aut prosa oratione in sententiam coartata sicut illa catoniana emas non quod opus est sed quod necesse est quod non opus est asse carum est qualia sunt illa aut reddita oraculo aut similia tempori parce te nosce numquid rationem exiges cum tibi aliquis hos dixerit uersus iniuriarum remedium est obliuio audentis fortuna iuuat piger ipse sibi opstat aduocatum ista non quaerunt adfectus ipsos tangunt et natura uim suam exercente proficiunt omnium honestarum rerum semina animi gerunt quae admonitione excitantur non aliter quam scintilla flatu leui adiuta ignem suum explicat erigitur uirtus cum tacta est et inpulsa praeterea quaedam sunt quidem in animo sed parum prompta quae incipiunt in expedito esse cum dicta sunt quaedam diuersis locis iacent sparsa quae contrahere inexercitata mens non potest itaque in unum conferenda sunt et iungenda ut plus ualeant animumque magis adleuent aut si praecepta nihil adiuuant omnis institutio tollenda est ipsa natura contenti esse debemus hoc qui dicunt non uident alium esse ingenii mobilis et erecti alium tardi et hebetis utique alium alio ingeniosiorem ingenii uis praeceptis alitur et crescit nouasque persuasiones adicit innatis et deprauata corrigit si quis inquit non habet recta decreta quid illum admonitiones iuuabunt uitiosis obligatum hoc scilicet ut illis liberetur non enim extincta in illo indoles naturalis est sed obscurata et oppressa sic quoque temptat resurgere et contra praua nititur nacta uero praesidium et adiuta praeceptis eualescit si tamen illam diutina pestis non infecit nec enecuit hanc enim ne disciplina quidem philosophiae toto impetu suo conisa restituet quid enim interest inter decreta philosophiae et praecepta nisi quod illa generalia praecepta sunt haec specialia utraque res praecipit sed altera in totum particulatim altera si quis inquit recta habet et honesta decreta hic ex superuacuo monetur minime nam hic quoque doctus quidem est facere quae debet sed haec non satis perspicit non enim tantum adfectibus inpedimur quominus probanda faciamus sed inperitia inueniendi quid quaeque res exigat habemus interdum compositum animum sed residem et inexercitatum ad inueniendam officiorum uiam quam admonitio demonstrat expelle inquit falsas opiniones de bonis et malis in locum autem earum ueras repone et nihil habebit admonitio quod agat ordinatur sine dubio ista ratione animus sed non ista tantum nam quamuis argumentis collectum sit quae bona malaque sint nihilominus habent praecepta partes suas et prudentia et iustitia officiis constat officia praeceptis disponuntur praeterea ipsum de malis bonisque iudicium confirmatur officiorum exsecutione ad quam praecepta perducunt utraque enim inter se consentiunt nec illa possunt praecedere ut non haec sequantur et haec ordinem sequuntur suum unde apparet illa praecedere infinita inquit praecepta sunt falsum est nam de maximis ac necessariis rebus non sunt infinita tenues autem differentias habent quas exigunt tempora loca personae sed his quoque dantur praecepta generalia nemo inquit praeceptis curat insaniam ergo ne malitiam quidem dissimile est nam si insaniam sustuleris sanitas reddita est si falsas opiniones exclusimus non statim sequitur dispectus rerum agendarum ut sequatur tamen admonitio conroborabit rectam de bonis malisque sententiam illud quoque falsum est nihil apud insanos proficere praecepta nam quemadmodum sola non prosunt sic curationem adiuuant et denuntiatio et castigatio insanos coercuit de illis nunc insanis loquor quibus mens mota est non erepta leges inquit ut faciamus quod oportet non efficiunt et quid aliud sunt quam minis mixta praecepta primum omnium ob hoc illae non persuadent quia minantur at haec non cogunt sed exorant deinde leges a scelere deterrent praecepta in officium adhortantur his adice quod leges quoque proficiunt ad bonos mores utique si non tantum imperant sed docent in hac re dissentio a posidonio qui improbo inquit quod platonis legibus adiecta principia sunt legem enim breuem esse oportet quo facilius ab inperitis teneatur uelut emissa diuinitus uox sit iubeat non disputet nihil uidetur mihi frigidius nihil ineptius quam lex cum prologo mone dic quid me uelis fecisse non disco sed pareo proficiunt uero itaque malis moribus uti uidebis ciuitates usas malis legibus at non apud omnis proficiunt ne philosophia quidem nec ideo inutilis et formandis animis inefficax est quid autem philosophia non uitae lex est sed putemus non proficere leges non ideo sequitur ut ne monitiones quidem proficiant aut sic et consolationes nega proficere dissuasionesque et adhortationes et obiurgationes et laudationes omnia ista monitionum genera sunt per ista ad perfectum animi statum peruenitur nulla res magis animis honesta induit dubiosque et in prauum inclinabiles reuocat ad rectum quam bonorum uirorum conuersatio paulatim enim descendit in pectora et uim praeceptorum obtinet frequenter aspici frequenter audiri occursus mehercules ipse sapientium iuuat et est aliquid quod ex magno uiro uel tacente proficias nec tibi facile dixerim quemadmodum prosit sicut illud intellegam profuisse minuta quaedam ut ait phaedon animalia cum mordent non sentiuntur adeo tenuis illis et fallens in periculum uis est tumor indicat morsum et in ipso tumore nullum uulnus apparet idem tibi in conuersatione uirorum sapientium eueniet non deprehendes quemadmodum aut quando tibi prosit profuisse deprendes quorsus inquis hoc pertinet aeque praecepta bona si saepe tecum sint profutura quam bona exempla pithagoras ait alium animum fieri intrantibus templum deorumque simulacra ex uicino cernentibus et alicuius oraculi opperientibus uocem quis autem negabit feriri quibusdam praeceptis efficaciter etiam inperitissimos uelut his breuissimis uocibus sed multum habentibus ponderis nil nimis auarus animus nullo satiatur lucro ab alio expectes alteri quod feceris haec cum ictu quodam audimus nec ulli licet dubitare aut interrogare quare adeo etiam sine ratione ipsa ueritas lucet si reuerentia frenat animos ac uitia conpescit cur non et admonitio idem possit si inponit pudorem castigatio cur admonitio non faciat etiam si nudis praeceptis utitur illa uero efficacior est et altius penetrat quae adiuuat ratione quod praecipit quae adicit quare quidque faciendum sit et quis facientem oboedientemque praeceptis fructus expectet si imperio proficitur et admonitione atqui proficitur imperio ergo et admonitione in duas partes uirtus diuiditur in contemplationem ueri et actionem contemplationem institutio tradit actionem admonitio uirtutem et exercet et ostendit recta actio acturo autem si prodest qui suadet et qui monet proderit ergo si recta actio uirtuti necessaria est rectas autem actiones admonitio demonstrat et admonitio necessaria est duae res plurimum roboris animo dant fides ueri et fiducia utramque admonitio facit nam et creditur illi et cum creditum est magnos animus spiritus concipit ac fiducia impletur ergo admonitio non est superuacua m agrippa uir ingentis animi qui solus ex iis quos ciuilia bella claros potentesque fecerunt felix in publicum fuit dicere solebat multum se huic debere sententiae nam concordia paruae res crescunt discordia maximae dilabuntur hac se aiebat et fratrem et amicum optimum factum si eiusmodi sententiae familiariter in animum receptae formant eum cur non haec pars philosophiae quae talibus sententiis constat idem possit pars uirtutis disciplina constat pars exercitatione et discas oportet et quod didicisti agendo confirmes quod si est non tantum scita sapientiae prosunt sed etiam praecepta quae adfectus nostros uelut edicto coercent et ablegant philosophia inquit diuiditur in haec scientiam et habitum animi nam qui didicit et facienda ac uitanda percepit nondum sapiens est nisi in ea quae didicit animus eius transfiguratus est tertia ista pars praecipiendi ex utroque est et ex decretis et ex habitu itaque superuacua est ad implendam uirtutem cui duo illa sufficiunt isto ergo modo et consolatio superuacua est nam haec quoque ex utroque est et adhortatio et suasio et ipsa argumentatio nam et haec ab habitu animi compositi ualidique proficiscitur sed quamuis ista ex optimo habitu animi ueniant optimus animi habitus ex his est et facit illa et ex illis ipse fit deinde istud quod dicis iam perfecti uiri est ac summam consecuti felicitatis humanae ad haec autem tarde peruenitur interim etiam inperfecto sed proficienti demonstranda est in rebus agendis uia hanc forsitan etiam sine admonitione dabit sibi ipsa sapientia quae iam eo perduxit animum ut moueri nequeat nisi in rectum inbecillioribus quidem ingeniis necessarium est aliquem praeire hoc uitabis hoc facies praeterea si expectat tempus quo per se sciat quid optimum factu sit interim errabit et errando inpedietur quominus ad illud perueniat quo possit se esse contentus regi ergo debet dum incipit posse se regere pueri ad praescriptum discunt digiti illorum tenentur et aliena manu per litterarum simulacra ducuntur deinde imitari iubentur proposita et ad illa reformare chirographum sic animus noster dum eruditur ad praescriptum iuuatur haec sunt per quae probatur hanc philosophiae partem superuacuam non esse quaeritur deinde an ad faciendum sapientem sola sufficiat huic quaestioni suum diem dabimus interim omissis argumentis nonne apparet opus esse nobis aliquo aduocato qui contra populi praecepta praecipiat nulla ad aures nostras uox inpune perfertur nocent qui optant nocent qui execrantur nam et horum inprecatio falsos nobis metus inserit et illorum amor male docet bene optando mittit enim nos ad longinqua bona et incerta et errantia cum possimus felicitatem domo promere non licet inquam ire recta uia trahunt in prauum parentes trahunt serui nemo errat uni sibi sed dementiam spargit in proximos accipitque inuicem et ideo in singulis uitia populorum sunt quia illa populus dedit dum facit quisque peiorem factus est didicit deteriora dein docuit effectaque est ingens illa nequitia congesto in unum quod cuique pessimum scitur sit ergo aliquis custos et aurem subinde peruellat abigatque rumores et reclamet populis laudantibus erras enim si existimas nobiscum uitia nasci superuenerunt ingesta sunt itaque monitionibus crebris opiniones quae nos circumsonant repellantur nulli nos uitio natura conciliat illa integros ac liberos genuit nihil quo auaritiam nostram inritaret posuit in aperto pedibus aurum argentumque subiecit calcandumque ac premendum dedit quidquid est propter quod calcamur ac premimur illa uultus nostros erexit ad caelum et quidquid magnificum mirumque fecerat uideri a suspicientibus uoluit ortus occasusque et properantis mundi uolubilem cursum interdiu terrena aperientem nocte caelestia tardos siderum incessus si compares toti citatissimos autem si cogites quanta spatia numquam intermissa uelocitate circumeant defectus solis ac lunae inuicem obstantium alia deinceps digna miratu siue per ordinem subeunt siue subitis causis mota prosiliunt ut nocturnos ignium tractus et sine ullo ictu sonituque fulgores caeli patescentis columnasque ac trabes et uaria simulacra flammarum haec supra nos natura disposuit aurum quidem et argentum et propter ista numquam pacem agens ferrum quasi male nobis committerentur abscondit nos in lucem propter quae pugnaremus extulimus nos et causas periculorum nostrorum et instrumenta disiecto terrarum pondere eruimus nos fortunae mala nostra tradidimus nec erubescimus summa apud nos haberi quae fuerant ima terrarum uis scire quam falsus oculos tuos deceperit fulgor nihil est istis quamdiu mersa et inuoluta caeno suo iacent foedius nihil obscurius quidni quae per longissimorum cuniculorum tenebras extrahuntur nihil est illis dum fiunt et a faece sua separantur informius denique ipsos opifices intuere per quorum manus sterile terrae genus et infernum perpurgatur uidebis quanta fuligine oblinantur atqui ista magis inquinant animos quam corpora et in possessore eorum quam in artifice plus sordium est necessarium itaque admoneri est habere aliquem aduocatum bonae mentis et in tanto fremitu tumultuque falsorum unam denique audire uocem quae erit illa uox ea scilicet quae tibi tantis clamoribus ambitionis exsurdato salubria insusurret uerba quae dicat non est quod inuideas istis quos magnos felicesque populus uocat non est quod tibi compositae mentis habitum et sanitatem plausus excutiat non est quod tibi tranquillitatis tuae fastidium faciat ille sub illis fascibus purpura cultus non est quod feliciorem eum iudices cui summouetur quam te quem lictor semita deicit si uis exercere tibi utile nulli autem graue imperium summoue uitia multi inueniuntur qui ignem inferant urbibus qui inexpugnabilia saeculis et per aliquot aetates tuta prosternant qui aequum arcibus aggerem attollant et muros in miram altitudinem eductos arietibus ac machinis quassent multi sunt qui ante se agant agmina et tergis hostium et graues instent et ad mare magnum perfusi caede gentium ueniant sed hi quoque ut uincerent hostem cupiditate uicti sunt nemo illis uenientibus restitit sed nec ipsi ambitioni crudelitatique restiterant tunc cum agere alios uisi sunt agebantur agebat infelicem alexandrum furor aliena uastandi et ad ignota mittebat an tu putas sanum qui a graeciae primum cladibus in qua eruditus est incipit qui quod cuique optimum est eripit lacedaemona seruire iubet athenas tacere non contentus tot ciuitatium strage quas aut uicerat philippus aut emerat alias alio loco proicit et toto orbe arma circumfert nec subsistit usquam lassa crudelitas inmanium ferarum modo quae plus quam exigit fames mordent iam in unum regnum multa regna coniecit iam graeci persaeque eundem timent iam etiam a dareo liberae nationes iugum accipiunt it tamen ultra oceanum solemque indignatur ab herculis liberique uestigiis uictoriam flectere ipsi naturae uim parat non ille ire uult sed non potest stare non aliter quam in praeceps deiecta pondera quibus eundi finis est iacuisse ne gnaeo quidem pompeio externa bella ac domestica uirtus aut ratio suadebat sed insanus amor magnitudinis falsae modo in hispaniam et sertoriana arma modo ad colligandos piratas ac maria pacanda uadebat hae praetexebantur causae ad continuandam potentiam quid illum in africam quid in septentrionem quid in mithridaten et armeniam et omnis asiae angulos traxit infinita scilicet cupido crescendi cum sibi uni parum magnus uideretur quid c caesarem in sua fata pariter ac publica inmisit gloria et ambitio et nullus supra ceteros eminendi modus unum ante se ferre non potuit cum res publica supra se duos ferret quid tu c marium semel consulem unum enim consulatum accepit ceteros rapuit cum teutonos cimbrosque concideret cum iugurtham per africae deserta sequeretur tot pericula putas adpetisse uirtutis instinctu marius exercitus marium ambitio ducebat isti cum omnia concuterent concutiebantur turbinum more qui rapta conuoluunt sed ipsi ante uoluuntur et ob hoc maiore impetu incurrunt quia nullum illis sui regimen est ideoque cum multis fuerunt malo pestiferam illam uim qua plerisque nocuerunt ipsi quoque sentiunt non est quod credas quemquam fieri aliena infelicitate felicem omnia ista exempla quae oculis atque auribus nostris ingeruntur retexenda sunt et plenum malis sermonibus pectus exhauriendum inducenda in occupatum locum uirtus quae mendacia et contra uerum placentia exstirpet quae nos a populo cui nimis credimus separet ac sinceris opinionibus reddat hoc est enim sapientia in naturam conuerti et eo restitui unde publicus error expulerit magna pars sanitatis est hortatores insaniae reliquisse et ex isto coitu inuicem noxio procul abisse hoc ut esse uerum scias aspice quanto aliter unusquisque populo uiuat aliter sibi non est per se magistra innocentiae solitudo nec frugalitatem docent rura sed ubi testis ac spectator abscessit uitia subsidunt quorum monstrari et conspici fructus est quis eam quam nulli ostenderet induit purpuram quis posuit secretam in auro dapem quis sub alicuius arboris rusticae proiectus umbra luxuriae suae pompam solus explicuit nemo oculis suis lautus est ne paucorum quidem aut familiarium sed apparatum uitiorum suorum pro modo turbae spectantis expandit ita est inritamentum est omnium in quae insanimus admirator et conscius ne concupiscamus efficies si ne ostendamus effeceris ambitio et luxuria et inpotentia scaenam desiderant sanabis ista si absconderis itaque si in medio urbium fremitu conlocati sumus stet ad latus monitor et contra laudatores ingentium patrimoniorum laudet paruo diuitem et usu opes metientem contra illos qui gratiam ac potentiam attollunt otium ipse suspiciat traditum litteris et animum ab externis ad sua reuersum ostendat ex constitutione uulgi beatos in illo inuidioso fastigio suo trementis et attonitos longeque aliam de se opinionem habentis quam ab aliis habetur nam quae aliis excelsa uidentur ipsis praerupta sunt itaque exanimantur et trepidant quotiens despexerunt in illud magnitudinis suae praeceps cogitant enim uarios casus et in sublimi maxime lubricos tunc adpetita formidant et quae illos graues aliis reddit grauior ipsis felicitas incubat tunc laudant otium lene et sui iuris odio est fulgor et fuga a rebus adhuc stantibus quaeritur tunc demum uideas philosophantis metu et aegrae fortunae sana consilia nam quasi ista inter se contraria sint bona fortuna et mens bona ita melius in malis sapimus secunda rectum auferunt uale xcu petis a me ut id quod in diem suum dixeram debere differri repraesentem et scribam tibi an haec pars philosophiae quam graeci paraeneticen uocant nos praeceptiuam dicimus satis sit ad consummandam sapientiam scio te in bonam partem accepturum si negauero eo magis promitto et uerbum publicum perire non patior postea noli rogare quod inpetrare nolueris interdum enim enixe petimus id quod recusaremus si quis offerret haec siue leuitas est siue uernilitas punienda est promittendi facilitate multa uideri uolumus uelle sed nolumus recitator historiam ingentem attulit minutissime scriptam artissime plictam et magna parte perlecta desinam inquit si uultis adclamatur recita recita ab iis qui illum ommutescere illic cupiunt saepe aliud uolumus aliud optamus et uerum ne dis quidem dicimus sed dii aut non exaudiunt aut miserentur ego me omissa misericordia uindicabo et tibi ingentem epistulam inpingam quam tu si inuitus leges dicito ego mihi hoc contraxi teque inter illos numera quos uxor magno ducta ambitu torquet inter illos quos diuitiae per summum adquisitae sudorem male habent inter illos quos honores nulla non arte atque opera petiti discruciant et ceteros malorum suorum compotes sed ut omisso principio rem ipsam adgrediar beata inquiunt uita constat ex actionibus rectis ad actiones rectas praecepta perducunt ergo ad beatam uitam praecepta sufficiunt non semper ad actiones rectas praecepta perducunt sed cum obsequens ingenium est aliquando frustra admouentur si animum opiniones obsident prauae deinde etiam si recte faciunt nesciunt facere se recte non potest enim quisquam nisi ab initio formatus et tota ratione compositus omnis exsequi numeros ut sciat quando oporteat et in quantum et cum quo et quemadmodum et quare non potest toto animo ad honesta conari ne constanter quidem aut libenter sed respiciet sed haesitabit si honesta inquit actio ex praeceptis uenit ad beatam uitam praecepta abunde sunt atqui est illud ergo et hoc his respondebimus actiones honestas et praeceptis fieri non tantum praeceptis si aliae inquit artes contentae sunt praeceptis contenta erit et sapientia nam et haec ars uitae est atqui gubernatorem facit ille qui praecipit sic moue gubernaculum sic uela summitte sic secundo uento utere sic aduerso resiste sic dubium communemque tibi uindica alios quoque artifices praecepta conformant ergo in hoc idem poterunt artifice uiuendi omnes istae artes circa instrumenta uitae occupatae sunt non circa totam uitam itaque multa illas inhibent extrinsecus et inpediunt spes cupiditas timor at haec quae artem uitae professa est nulla re quominus se exerceat uetari potest discutit enim inpedimenta et iactat obstantia uis scire quam dissimilis sit aliarum artium condicio et huius in illis excusatius est uoluntate peccare quam casu in hac maxima culpa est sponte delinquere quod dico tale est grammaticus non erubescet soloecismo si sciens fecit erubescet si nesciens medicus si deficere aegrum non intellegit quantum ad artem magis peccat quam si se intellegere dissimulat at in hac arte uiuendi turpior uolentium culpa est adice nunc quod artes quoque pleraeque immo ex omnibus liberalissimae habent decreta sua non tantum praecepta sicut medicina itaque alia est hippocratis secta alia asclepiadis alia themisonis praeterea nulla ars contemplatiua sine decretis suis est quae graeci uocant dogmata nobis uel decreta licet appellare uel scita uel placita quae et in geometria et in astronomia inuenies philosophia autem et contemplatiua est et actiua spectat simul agitque erras enim si tibi illam putas tantum terrestres operas promittere altius spirat totum inquit mundum scrutor nec me intra contubernium mortale contineo suadere uobis aut dissuadere contenta magna me uocant supraque uos posita nam tibi de summa caeli ratione deumque disserere incipiam et rerum primordia pandam unde omnis natura creet res 