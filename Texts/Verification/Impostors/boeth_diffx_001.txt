dicendi ac disputandi prima semper oratio est et iam dialecticis auctoribus et ipso m tullio saepius admonente quae dicitur diffinitio quippe cum in certamen contentionemque nihil possit quod tamen in dictione consistat aliquando deduci nisi de quo futura pugna est prius fuerit in diffinitione ita defixum ut possit inter utrumque qui inituri sunt eam litem esse manifestum quid sit illud de quo in futura quaestione tractabitur unde non solum commoditatis genere perspicienda est uirtus definiendi quia per hanc orationem res semper euoluitur et quod illa sit quae illud de quo quaeritur explicat uerum etiam quod principalis semper adhibita maximum lumen et manifestum parit rei quae in contrarium deducta habet quaestionem etenim si uerba aut nota omnibus exstitissent aut unam significantiam sui semper tenerent et non ambiguo uel obscuro dicto audientes fallerent et loquentes sub diuersa interpretatione deciperent omnino definitio necessaria minime crederetur at cum nomina rebus imposita uocesque singulae per existimationem eius qui ita res appellandas esse censuit ita sint institutae et ita arte compositae ut nota quadam in rerum significatione non aperta declaratione ducerent audientes necessarium admodum arbitror nosse quid sit definitio quibusque speciebus ac partibus compleatur ut facillime et eam rem quam declarat possit ostendere et tollat cognitis modis in dicendo sua uarietate fastidium ac prius eiusdem ipsius ut ordinem per praecepta seruare uideamur definitionis adhibenda est definitio definitio est ut m tullius in topicis ait oratio quae id quod definit explicat quid sit hoc ita patet et ita intelligi necesse est ut et in quo genere sit definitio declarandum esse uideatur et quid comprehendat et quemadmodum perfectae eadem definitio definita est nomina uel uoces interdum res significant interdum facta interdum singula dicta interdum orationes et quanquam his omnibus factis ac dictis et orationibus genus uideatur esse quod dicimus res tamen proprio nomine et certa significatione aliud esse uidetur quam factum est aliud quam dictum singulare atque unicum aliud quam oratio ergo definitio non facti uox est non rei alicuius aut corporalis aut incorporalis sed est oratio etenim talis dictio quae exprimit quid sit id de quo quaeritur sins dubio appellatur oratio ut oratio est exordium et narratio et caetera quae partes orationis esse dicimus ita ergo et definitio oratio est sed quoniam hoc generale nomen est quod uti diximus conuenit etiam expositioni narrationi inuocationi precationi caeterisque singulis quae utique orationes esse dicuntur ut id quod generaliter appositum est possit ad id deduci de quo quaeritur adiecta est species quaerebamus enim quid esset definitio ad quam rem declarandam m tullius adiecit quae id quod definit explicat quid sit talis oratio non nisi definitio est nam narratio oratio quidem est quae non explicat quod definit sed quod gestum est et item aliae singulae orationes in suis officiis actionibusque constitutae aliud sunt quam ista oratio quae id quod definit explicat quid sit ita adiecta est species ut cum genus supra sit oratio species sit quae id quod definit postremo tamen adiunctum sit quo certius id et quo magis proprium declaret quod dictum est explicat quid sit sunt enim aliae orationes quae explicant magis quale quid sit aut quantum sit at uero haec nihil horum sed tantum quid sit explicat diuersa est enim in ista partitione cognitio quippe cum aliud est scire quale sit et quid sit explicare hoc enim in percipienda rei substantia continetur illud in qualitate noscenda et haec quidem ciceronis sit adhibita definitio nos tamen apertius idipsum quid sit definitio nostra explanatione faciamus omne quod demonstratur oratione aut an sit aut quid sit aut quale sit ostenditur quod cum adhibetur oratio ad declarationem rei alicuius an sit non est definitio item cum quale sit aliquid oratione monstratur pari modo definitio non erit cum uero quid sit ostenditur quod medium est inter an sit et quale sit ita scilicet medium ut an sit nulla iam sit dubitatio item quale sit non eius qui requirit sed qui definit sit in scientia collocatum medium inquam hoc genus quod ostendit idipsum de quo quaeritur quid sit definitio nuncupatur omnis definitio in quaestione rem habet incertam omnis res si certa est definitione non eget si incerta est neque res est et quaerit definitione monstrari omnis enim res si modo iam res est quemadmodum diximus certa est cum uero iam certa est et qualitates suas habeat quibus cum facile comprehenditur facile quid sit agnoscitur nunquam enim quid sit intelligi potest nisi quale sit fuerit comprehensum omnis diffinitio aut probandae rei causa aut si res in quaestione uersatur augendae aut si uel apud aduersarium uel apud auditorem quaelibet iam nota res est confirmandae assumitur nihilominus tamen diffinitio ut res eadem quae nota est et certa et fixa teneatur adhibetur omnis diffinitio aut rhetorica est oratio aut dialectica si est rhetorica originem ex contentione suscipiens per rei de qua quaeritur partes in suas se diuidet nec in unius tractatu a suis rebus tota consistet ut cum uniuscuiusque rei plena et certa perfectio nota sit cunctas per partes sibi eamdem distribuant dicta certantium sepulturae uiolationem rem etiam certam plenamque et perfectam retinemus cum in eruto sepulcro est etiam animus et factum uiolantis ut studio eruendi et profanandi manes hoc quispiam uideatur aggressus ergo uti diximus uiolatio sepulturae constat et animo et facto plenaque ipsa res est uiolati sepulcri ex his duobus aperuit sepulcrum quidam ut auferret ornamenta idem sepulcri uiolati reus in iudicium deuocatur sine dubio diffinitiuam orationem et contentionem exprimentem quid sit uiolatio sepulturae necessario causa desiderat sed singulis partibus totius facti ac pleni utuntur oratores ut sepulturae uiolationem ponat unus quod apertum sit sepulcrum contra alius sepulturae uiolationem dicat in animo contineri ita existit diffinitiuae orationis iste tractatus ut cum totum quod agnoscitur in sepulturae uiolatione per partes suas fuerit distributum easque partes oratores singuli tenuerint contendendi genere diffinitione uti uidentur sed non recte dicitur huiusmodi diffinitio cum non sit certa non plena non integra nisi cum totum quidquid ipsius rei est de qua quaeritur exprimens quid sit oratio declararit uerum haec captiosa et falsa est non certa rhetorum diffinitio est alia etiam quae rhetoribus accommodata cognoscitur quae longe a uirtute diffiniendi plenissime separatur quae per collationem non quid sit ostendit sed haec esse a simili cum aliud sit oratione concludit ut cum quaeritur quid sit accipere utique re propria uera certa nihil aliud est nisi propria manu aliquid ab aliquo oblatum sumere per collationem m tullius definit pecunias accepisse uerrem cum comites socii ministrique pecunias acceperint comites illi inquit tui manus erant tuae item in alio exemplo cum quaeritur quid sit inimicus dicimus inimicum esse eum qui aliquid mali molitus sit ac cicero collatione utens dicit inimicus est qui facit contra omnium rem uoluntatem honorem dignitatem ex quibus colligimus huiusmodi diffinitiones contentioni oratorum maxime conuenire longe tamen a uirtute diffinitionis esse discretas sed hae diffinitiones quae oratoribus aptae sunt et poetis sui explicatione in oratione certum ordinem continent de qua re praecepta in rhetoricis sunt a m tullio constituta ita ut omnis diffinitio hoc est oratio quae explicat de quo quaeritur quid sit his membris partibusque tenetur primum uti breuiter id de quo quaeritur quid sit oratio nostra contineat et haec appellatur diffinitio deinde eius diffinitionis supponatur approbatio qua illud ostendimus ut idipsum quod breuiter in diffinitione posuimus id ita esse argumentorum rationibus approbemus deinde tertio loco inducimus deductionem eiusdem diffinitionis in eam speciem de qua quaestio est et de qua iudicium est constitutum ut cum generaliter rem diffinierimus et ita esse de quo quaeritur dixerimus et postea per approbationem constituerimus uerum esse quod diffinimus tertio loco ostenderimus hoc esse quod gestum est uel id esse de quo quaeritur quae orationis pars appellatur deductio generis ad speciem quarto loco in oratione nostra ponemus destructionem diffinitionis aduersae partis hoc est uti quemadmodum aduersarii diffinierint idipsum de quo supra diffinitionem constituimus proponamus eamque aduersariorum diffinitionem uitiosam esse doceamus quae quemadmodum uitiosa sit postea declarabimus habet enim partes suas certas integras de quibus nunc dicere supersedemus est diffinitio inimicitiarum apud m tullium breuis ita collocata an tu maiores inimicitias putas esse quam contrarias hominum uoluntates et dissimilia studia haec ut diximus diffinitio rhetorica est et breuiter oratio conclusa quid sint inimicitiae post quam diffinitionem adhibetur approbatio fidem ac religionem sanctissimam in uita qui putat potestne ei non inimicus esse qui fana spoliauerit omnia deinceps reliqua quae sequuntur in quo quidem animaduertere illud licet posse coniungi et approbationem diffinitionis et deductionem diffinitionis in speciem namque hic marcus tullius inimicitias esse contraria studia et dissimiles uoluntates approbat ita ut speciem ipsam de qua quaerebatur factam uerbis includat potuit enim approbatio fieri illas esse inimicitias quae contrarias continent uoluntates et in rationibus supponendis talis dictio componi cum fidem alius seruet infidelis sit alius nulla dubitatio est quin tali animo prout inter se affecti inimici esse credantur item religioso uiro irreligiosus inimicus est alia ergo si ex diuersis studiis et uoluntatibus supposita dicerentur sola esset approbatio non etiam deductio generis in speciem at cum nunc ita nectitur dictio fidem sanctissimam in uita qui putat religionem colendam esse existimatis sine dubio inimicus est ei qui fana spoliauit omnia templa uiolauit delubra polluit hic etiam uerris idem factum de quo quaeritur ita specialiter continetur et includitur ut simul cum approbatione et deductione generis in speciem clausum teneatur post adiungitur ut diximus destructio diffinitionis aduersae partis sed per concessionem id est similium an si contra rem meam fecisset iniuriam aliquis iure ei me inimicum esse profiterer ponamus igitur aduersae partis diffinitionem talem inimicitiae sunt eum contra rem meam aut fecit aliquis aut dixit iniuriam hanc diffinitionem sic destruit m tullius ut concesso eo quod ita est diffinitum nihilominus et alio modo sint inimicitiae cum aliquis faciat contra omnium rem honorem et dignitatem talis igitur semper circa rhetoricam diffinitionem per membra quatuor testetur oratio ut sit diffinitio approbatio diffinitionis deductio definitionis ad speciem deinde postrema destructio diffinitionis partis aduersae sed haec apta rhetoricis non etiam philosophis esse uidetur illa autem quae philosophorum propria est etiam oratoribus conuenit eamque sibi et ad materiam suam et ad propriae ornamentum dictionis adiungit orator omnia enim recte orator exprimit quae sunt in dicendo philosophorum nam et uero utitur argumento quod est philosophorum proprium utitur etiam necessario at contra philosophus in disputationibus propriis rhetorum cuncta condemnat neque enim adiungit aliquando signum neque quod credibile dicitur et omne probabile penitus a uirtute sui sermonis excludit ergo diffinitio quae est philosophorum propria in rebus exprimendis quae explicat quid sit quale sit quemadmodum membris suis constare debeat exponemus diffinitiones esse principia disputandi et supra diximus et m tullius probat tum in dialogis omnibus tum etiam in eo libro qui topica inscribitur in quo docet primum argumentorum locum esse diffinitionem hoc est a toto cui loco qui appellatur a toto necessario adhibenda est diffinitio ut ita argumenti locus a toto sit diffinitio porro ut supra diximus explicandi argumenti quod a toto est dicitur diffinitio ergo praeceptis et dialecticorum philosophorumque omnium illud tenere debemus non esse diffinitionem nisi solam quae in ea re quam definire uolumus prius quam eius rei esse intelligimus declaret atque ostendat substantiam hoc ut apertius fiat docebimus nullam esse diffinitionem certam integram approbandam nisi eam quam dicunt philosophi substantialem graece appellatur quid autem substantiale sit alibi explicandum ad cognitionem interim illud accedat quoties de aliquo quaeritur quid sit tunc posse esse certam ac substantialem diffinitionem quoties eius rei de qua quaeritur ut diximus genus ponimus et inde caetera per differentias in oratione subiungimus non alienum uidetur exemplum ponere et sic ad reliqua quae sunt obscura transire quaeritur homo quid sit huic utique genus est animal cum igitur in diffinitione quae explicabo quid sit homo animal dixero ac deinde reliqua connectam erit substantialis diffinitio substantiam enim hominis declaraui cum dixi animal item cum quaero quid sit album aut nigrum si dixero album est color quia color genus est ad hoc de quo quaero album uel nigrum iam substantialis erit diffinitio quae incipit a genere et sic caetera connectit haec substantialis esse dicetur et haec propria et haec integra haec a philosophis probata ita ut alio modo facta diffinitio nunquam esse dicatur uerum a quibusdam hoc nomen etiam ad alia quae alio modo diffiniuntur saepe transfertur ergo haec substantialis diffinitio a m tullio sic explicatur oportere nos posito genere eius rei de qua quaeritur subiungere species ut alia quae uicina esse possint discretis communionibus separemus et tandiu interponamus differentias quandiu ad proprium eius de quo quaeritur signata eius expressione ueniamus ipse in topicis exempla subiecit nos uero ne fiat in exemplis lectori ex iure confusio hoc proponamus exemplum homo est animal rationale mortale terrenum bipes risus capax animal cum dictum est substantia hominis declarata est est enim ut supra diximus ad hominem genus animal omne autem genus speciei suae substantialis est declaratio sed hic animal quia late patebat adiecta species est terrenum iam exclusum est quod aut aereum est aut humidum bipes uero propter alia animalia positum est quae plurimis pedibus innituntur item rationale propter illa quae ratione egent mortale autem propter id quod deus est quibus omnibus animalibus quae conuenire poterant ad superiora in oratione posita discretis atque seclusis adiectum est proprium in parte postrema est enim solum hominis quod ridet sic perfecta omni ex parte diffinitio est ad hominem declarandum cum posito genere exclusis omnibus per differentias quae poterant conuenire ad proprietatem eius de quo quaerebatur peruenit oratio atque hoc praeceptum tullianum est eousque eum qui diffiniat oratione interponere et adiicere differentias oportere quousque ad proprietatem quae iam communis esse non possit sermo perueniat uerum aristoteles diffinitionem perfectam et plenam ait consistere ex genere et differentiis ex genera etiam et differentiis hoc idem nos supra docuimus cum interposita species differentia sua alia quae possunt esse consimilia separaret quidam tamen cautiores plenioresque in docendo diffinitionis ipsius qua i quaedam membra constituunt dicuntque eam perfectam diffinitionem istam quam appello substantialem ex quinque partibus id est genere specie differentia accidenti proprio debere consistere sed accidens in diffinitione minimum proprium plurimum ualet et recte quidem ac uere ista commemorant nec aliena aut a principe harum artium aristotele aut a m tullio qui de istis praecepta tradiderunt iudicanda sunt constat enim his quinque partibus ueluti membris suis integra diffinitio uerum et aristoteles in libris quos topica appellauit docuit quid genus sit quid species quid differentia quid proprium et quid accidens et plurimi praeterea philosophi libris suis complexi harum uim rerum et potentiam declararunt nos quia iam uno libro et de his quinque rebus plenissime disputauimus ne res rei interposita obscuritatem pariat aut dicta repetamus lectorem ad librum qui iam scriptus est si adest ei indigentia ire uolumus nunc sibi non esse impedimento quod hic praetermissum est animaduertat id enim etiam illis omnibus cognitis ex praeceptorum necessitate retinebit in oratione ista substantiali tandiu interponere debemus species et differentias quandiu seclusis omnibus quae hoc idem esse possunt eo perueniatur ut proprietas iam certa teneatur m tullius in topicis ius ciuile uoluit diffinire et ut oportuit coepit a genere dixit enim in principio ius ciuile est aequitas hoc iuris genus est sed quoniam eadem aequitas nunc constituta est nunc naturalis ius autem ciuile aequitas est ab hominibus instituta ideo adiecit ius ciuile est aequitas constituta posito genere adiecta specie speciem aliam separauit scilicet naturalem sed quoniam etiam ius gentium aequitas constituta est et non est tamen ciuile adiectum id quod separare potuisset ius gentium his inquit m tullius qui eiusdem ciuitatis sunt qua specie interposita ius ciuile descripsit est etiamnum quod cum altero possit esse commune hoc ipsum quod supra dictum est uniuersum etenim religionum iuri et sacrorum omnium conuenit namque ius religionum aequitas est et constituta aequitas et his omnibus qui eiusdem sunt ciuitatis sed illud ius non appellamus esse ciuile quod est pontificum hoc igitur ut posset excludere et ius ciuile usque ad proprium diffinire adiecit ad res suas obtinendas demus aliud exemplum in orationibus positum quo facilius res et manifestius explicetur diffinit m tullius quid sit gloria his ut opinor uerbis gloria inquit est illustris et peruagata recte factorum et praemagnorum uel in suos ciues uel in rempublicam uel in omne genus hominum fama meritorum gloria igitur substantialiter diffinita est cum dictum est fama est enim gloriae genus fama quae quia nunc rerum malarum est nunc bonarum idcirco genus est cui species addita est illustris quod laus est fama enim quae bonarum rerum est laus est et illustris hac igitur re exclusa est fama deterior et quoniam haec fama laudatrix potest nunc pro merito nunc ultra meritum esse frequenter enim aliter quam res gesta est opinio de aliquo emanauit idcirco inquit fama meritorum ea sunt enim merita quae cum praestamus mereri nos gloriam faciunt ergo cicero qui uolebat tunc gloriam caesari dare cum reipublicae praefuisset idcirco ista facta uel merita generaliter posita diuisit in species et adiunxit cum in suos ciues tum in rempublicam uel in omne genus hominum quae scilicet factorum recte species subiectae usque ad proprietatem gloriae conuenire habet enim nunc certam et ueram proprietatem in partibus gloria nam omne quod praestamus aut quasi debitum damus aut quasi non debitum cum recte faciamus si sola facta sunt quae quasi debita sunt dicitur illustris fama factorum cum autem ultra quod debitum est facimus praestandi beneuolentia et benignitate tribuendi haec merita nuncupantur conclusit igitur utrumque genus praestandi cum dixit illustris et peruagata fama factorum et praemagnorum cum in rempublicam tum in omnes ciues fama meritorum ex his omnibus arbitror apertam esse eam diffinitionem quae substantialis esse debet sic esse dicendam ut proposito eius rei de qua quaeritur genere et adiunctis speciebus cum differentia usque ad eius proprium disclusa omnino communione ueniamus ac si uelimus iudicium ueri philosophis auctoribus sequi nulla dicetur alia definitio etenim reliquae intellectum potius rei tribuunt non plenissime quid sit ea res adhibita oratione declarant uerumtamen quoniam translata nomine etiam caeterae orationes hoc idem imaginaria dictione retinentes pari nomine nuncupantur ut diffinitiones dicantur ponendas arbitror reliquas species quo facilius et quod caeteri dicant nosse possimus et diffinitionis cognito multiplici modo facile uti supra dictum est diffiniendi ueritas reseretur m tullius in topicis de tribus locis primis tractans a toto a partibus a nota cum a toto argumentum est ut supra docuimus diffinitionem esse adhibendam dicit illic enim ponitur genus quod quid res ipsa sit de qua quaeritur explicetur at a partibus cum argumentum est etiam ipsa quidem dicitur diffinitio uerum translato nomine cum e numeratis omnibus totus partibus sic quod totum est recognoscitur hac pene re nihil interest utrum diffinitione quae esse a toto cunctae partes totius ex diffinitione noscamus an collectis omnibus partibus quod totum est ex partium enumeratione capiamus cicero talem diffinitionem partium enumerationem appellat sed eam diffinitioni tribuens quoniam et enumeratio partium idipsum de quo quaeritur quid sit ostendit et hoc idem agit supra posita diffinitio cum oratio quae quid sit ostendit dicitur diffinitio unde nulli dubium est quin etiam ista diffinitio esse dicatur posuit igitur m tullius explicans quid sit liber uel in contrario quid sit non liber quoniam libertas censu datur datur uindicta datur testamento et hae partes dandae libertatis sunt si neque inquit censu neque uindicta neque testamento liber est non est igitur liber sic positis partibus quibus liber efficitur sequitur negatio libertatis si nulla harum partium in danda libertate praecessit nec uos moueat quod quid non sit liber in diffinitione est constitutum non quid sit par enim ratio est et eadem diffiniendi uis et cum quid non sit ostenditur et cum quid sit adhibita diffinitione nudatur quanquam m tullius aliter in eodem libro topicorum ait esse duo genera diffinitionum primum enim cum id quod est diffinitur secundum cum id quod sui substantiam non habet diffinitur hoc est quod non est et hoc partitionis genus in his quae supra dixi clausit et extenuauit sed alia esse uoluit quae esse dicebat alia quae non esse esse enim dicit ea quorum subiacet corpus ut cum diffinimus quid sit aqua quid ignis non autem esse illa intelligi uoluit quibus nulla corporalis uidetur esse substantia ut sunt pietas uirtus libertas sed nos omnia ista uel quae sunt cum corpore uel quae sunt scilicet in corpore si in eo accipiuntur ut aut per se esse aut in aliquo esse uideantur in uno genere numeranda ducimus ut ista omnia esse intelligantur quibus omnibus sua potest esse substantia siue illae corporales siue ut certissimum est et recto nomine appellari possunt qualitates uerum praeter haec diffinitio est cum aliquid quod non sit ostenditur diffinitione enim opus est ut possimus docere quid non sit ergo si partitione enumeratis partibus quid libertas sit dicimus quid non sit libertas eadem partitione monstrabimus fiet igitur etiam a partibus diffinitio ut si dicam si nec masculus est nec femina homo non est item si nec seruus est nec liber homo non est sane hic admonendum puto partes saepe ab ipso de quo quaeritur toto accipi ad eius diffinitionem saepe non ab eodem ipso sed ab eo quod ei accidit ut accidentis enumeratio partium possit diffinire quod totum est namque cum totum sit homo de quo quaeritur quid sit non eius partes sunt seruus ac liber sed accidentia homini quorum enumeratio cum fuerit constituta homo quid sit ostenditur sane etiam illud admonendum hic arbitror cum a partibus fit diffinitio posse contingere ut modo totum ab omnibus partibus colligatur ut supra ostendimus modo ita partes enumerentur in definitione ut in singulis totum sit sicut illud in controuersiis est auxilium ferre est decernere mittendo proficisci uenire etiam si non pugnaueris hostes ne dimicent terrere sic m tullius multis in locis et ipse pro cornelio ubi quaeritur quid sit maiestatem minuere tractat quod malam legem tulit quod legendo codicem intercessionem sustulit quod seditionem fecit in quibus omnibus diffinitur laesa maiestas sed ita singula sunt ut in ipsis singulis totum id est laesa maiestas possit ostendi hoc etiam pro m coelio tenet ubi per enumerationem malorum per quos fit dolus malus definitio ita fit ut singulis speciebus dolus malus possit agnosci hoc cum aperte positum intelligamus tum illud quoque manifestum est notionem quamdam in ista diffinitione non rem plenissimam contineri et longe illam praestare diffinitionem quam supra posuimus cum genere collocato ad declarationem rei quae diffinitur substantiam eius indicans affertur oratio sane adiiciendum arbitror non esse quamdam necessitatem in ista partium enumeratione ubi est quodammodo diffinitio si infinitae partes fuerint uel plurimae species quarum partitione facienda enumeratio est non inquam arbitror in ista enumeratione uniuersa quae infinita sunt non debere concludere sufficit enim uel plurimorum effici enumerationem cum in infinitis non sit aliquid praetermittere uitiosum hoc cicero in topicis collocauit posse nos ius ciuile enumeratione diffinire quod in legibus more aequitate consistit non autem totum ius enumeratum est quippe cum sit et in senatusconsultis et plebiscitis sit in edictis et principum iussis sit fortasse adhuc et in aliis sed cum enumeratis ex infinitis aliquibus partibus notio data fuerit iuris quid ius ciuile sit in similibus existimabimus ergo diuisione uel partitione efficitur ista de qua loquimur diffinitio sic enim etiam ipsa diffinitione eademque partitione enumeratis uel omnibus si paucae sunt uel multis si infinitae aut speciebus aut partibus ad cognitionem rei de qua quaeritur notionemque deducimur sciamus autem definitionem a genere esse cum species enumerantur partitionem cum partes quapropter animal diffiniamus huic cum sint species numero infinitae ut homo bos equus leo piscis item caetera paucis enumeratis speciebus possumus quid sit animal declarare at si illas species tetigero quae differentiae magis sunt quae ipsae tres esse possunt humidum terrenum coeleste enumeratione harum rerum omnium animal diffinitum sit hoc idem et in partium enumeratione seruabis ut si dicamus mundus est mare terra coelum enumeratione partium sed non tamen omnium quid mundus sit explicatum est ac si hoc idem per partes alias infinitas uoluerimus adhibita enumeratione quid mundus sit definire quoniam ut m tullius ait enumeratio partium saepe est infinitior praeceptum nobis illud est ne aliquod uitium in enumeratione credamus cum aliquid praeterimus ea duntaxat in re ubi partes sunt infinitae ergo poterimus dicere mundus est sol luna astra aer et cuncta quae in eo sunt id est terra et caetera quae etsi non enumeratis partibus enuntiata proferimus ex dictis partium similitudine comprehensa omnibus quid sit mundus ostendimus hoc igitur modo diffinitio etiam partium enumeratione tractabitur partes pro speciebus poni rationalis licentia est ut totum pro genere nunquam tamen genus pro toto aut pro parte species nominatur omne cuiusque genus suas ad species est quasi totum unde totum pro genere iure dicimus eodemque modo partes pro specie nominabimus nam si ad id genus et uocabulum quod dicitur totum iure sociatur par ratio est pro speciebus partes quasi sub toti appellatione enumerare illud tamen probe admonitum uolo cum duo genera rerum sint corporalia et incorporalia in utroque et genus et totum accipi ac pari modo partes et species nominari sed separata rationis propriae sectione ut cum genus qualitatis modo fuerit nominatum ei species suppositas intelligere debeamus cum uero totum non quo qualitas eius animaduertatur quae significatur semper in genere sed quasi quoddam substantiale corpus ut id sectum in partes suas atque distributum quasi cuiusdam quantitatis receperit sectionem siue illud corpus sit siue ut diximus incorporale animaduersione utriusque cognationis quae aut in qualitate aut in quantitate est si qualitate rem appellatam uelimus genus esse dicamus et huic species esse suppositas si quantitatem quamdam in eo quod totum est comprehendimus merito ac iure partes in sectione esse dicimus concesso illo ad usum et licenter accepto ut species partium nomine nuncupemus genusque ipsum quod circa qualitatem diximus totius appellatione sine uitio proferamus nunquam tamen quod qualitatis est ubi totum dicendum est genus proferamus nec sub toto aliquando species sed semper partes nominabimus tertia diffinitio est quae a nota dicitur cum uis uerbi uel nominis quae in compositione sita est rem suam facta quadam separatione designat fides est inquit m tullius cum fit quod dicitur hic itaque prospici licet ueluti simplex nomen sit fictum atque compositum ut in res suas obscura licet compositione resonet pene enim ex iisdem sillabis rem suam dicentibus uerbum compositum ad id quod significat ex discretione cognoscimus sed saepe uerbum simplex et purum nulla compositione connexum in diffinitione a nota ducetur ubi est uis eius quam graeci appellant at cicero ueriloquium sed non potest ex discretione quae nulla est compositionis ostendi sed adhibita declaratione ac denominatione quodammodo quid sit id de quo quaeritur explicari ut a bonitate bonus et a malitia malus et a sapientia sapiens etenim cum in alio nomine res cognita est facile hoc quod ab eo est deriuatum et quodammodo denominatum ad cognitionem deducit ut quid sit ostendat ut in pisonem cicero consulem a consulendo ait dictum maximeque inquit quod uis eius nominis ipsa praescribit reipublicae consulendo et hoc diffinitionis genus esse dicendum est quanquam m tullius in topicis argumenti locum fecerit quem nominauit coniugatum qui est finitimus loco qui a nota est nos tamen non aliter neque contra sed cum pari praeceptione diffinitionem iure dicemus seruantes praeceptum uti cum compositum nomen diuisione in res suas quas sonat accepta id quod significat intelligamus fit diffinitio a nota cum autem simplex uerbum unde sit denominatum accipere coepimus argumentum a coniugato accepimus ut m tullius posuit diffinitionem tamen esse dicamus quia quid sit ostendit quod proprium est diffinitionis hae sunt tres nunc a me positae principales diffinitiones substantiales quae a toto est a partium enumeratione et nota ita ut illa quae prior est sola uere diffinitio nuncupetur istae autem duae nominis honore et honestate quia id de quo quaeritur 