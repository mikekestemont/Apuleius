uxor tyrannicida quinque cum tyranno proximi familiae puniantur quae habebat duos filios et tyrannum uirum tyrannicidium fecit praemio impunitatem liberis postulauit meruit ex his alter occupauit arcem et eum mater occidit petit alteri impunitatem contradicitur occidam inquit quanta nobis ante patienda sunt dum occidere tyrannum femina possit et mater uelit non possum mortem filii mei uidere hoc est ergo quare illum uelimus occidere pars altera petit praemium non quod accipiat sed quod accepit natus aethiops matrona aethiopem peperit arguitur adulterii expers iudicii est amor non rationem habet non sanitatem alioquin omnes idem amaremus nonnumquam incredibiliter peccare ratio peccandi est non semper inquit similes parentibus liberi nascuntur quid tibi cum isto patrocinio est nisi ut appareat te peccasse securius miramur hanc legem esse naturae ut in sobolem transeant formae quas quasi descriptas species custodiunt sua cuique genti etiam facies manet rutili sunt germaniae uultus et flaua proceritas hispaniae non eodem omnes colore tinguntur ex altera parte qua conuexus et deficiens mundus uicinum mittit orientem illic effusiora corpora illic collectiora nascuntur diuersa sunt mortalium genera nemo tamen est suo generi dissimilis quid ergo inquit amauit aethiopem est interdum iudices malarum quoque rerum sua gratia est quaedam formarum uoluptas miraris si aliquis non sapienter amat cum incipere amare non sit sapientis da mihi sanos mulieris oculos nemo adulter formosus est periturae pudicitiae minima in eo est sollicitudo quemadmodum pereat proprium est profanae libidinis nescire quo cadat ubi semel pudor corruit nulla inclinatis in uitium animis ruina deformis est is demum libidini placuit in quem non posset mariti cadere suspicio pars altera ita non maius est argumentum pudicitiae quod parere uoluit quam impudicitiae quod infeliciter peperit uides partum laesis fortasse uisceribus excussum multum fortunae etiam intra uterum licet uides sanguinis uitio perustam cutem colorem putas istud fortasse infantis iniuria est hoc ipsum quod alte infuscatam cutem liuor infecit dies longus extenuat niuea plerumque membra sole fuscantur et corpori pallor excedit quamuis naturaliter fuscos artus umbra cogit albescere tantum tempori licet quantum putas licere naturae miles marianus miles marii adulescens propinquum marii tribunum uim sibi inferentem peremit reus est caedis c d propinquus inquit imperatoris occisus est macte uirtute adulescens et marium uindicasti ubicumque periclitatur pudicitia suam legem habet quid agis tribune tibi nondum uir est qui mario iam miles est non longe ab eo est miles ut promittat stuprum qui rogatus tantummodo negat crede imperator male de te iudicasset miles tuus si tribuno pepercisset hanc uim uerginius parricidio fugit propter hanc lucretia pectus suum ferro fodit pudet me imperator feminae exemplis militem tueor stuprum minatus est militi tuo minus est quod nobis cimbri minantur pars altera miles tuus imperator iam aliquid impudici habet quod ad impudicitiam placet tu gladium commilitonis tui cruore tinxisti quem satis fuit minari parricida carcerem petens damnatus parricidii anno custodiatur qui sub nouerca damnatus est uult illum pater domi custodire ille petit ut publico carcere seruetur iubete quam primum ad illas me impiorum tenebras trahi liceat impetrare quod non licet recusare ego me umquam crederem tam infelicem ut mihi aliquis etiam carcerem inuideat parum est tibi in cruciatus meos annus et carcer uereris ne quem gemitum miseri aures tuae perdant ne non singulis tormentis meis paterni oculi fruantur ne laxata uincula desit qui astringat non potes aduersus damnatum iure patris uti iam non larem habeo non sacrum non patrem ac ne damnatum esse paeniteat non nouercam uideo carcerem publicum saxis ingentibus structum angustis foraminibus tenuem lucis umbram recipientem in hunc rei abiecti robur tullianumque prospiciunt et quotiens iacentes ferrati postis stridor excitat exanimantur et alienum supplicium exspectando suum discunt sonant uerbera cibus recusantibus spurca manu carnificis ingeritur sedet ianitor inexorabili pectore qui matre flente siccos teneat oculos inluuies corpus exasperat manum catenae premunt quid est quod me lex anno reseruat nescioquid diu cogitat nimirum de parricidio etiam cum creditur non liquet aestimate iudices quid fugiam qui hoc postulo quid hoc est iudices a patre parricida non timeor dicam saeuite cum rogem dicam miseremini cum carcerem rogem pars altera egone secretum isti conscientiae dabo et ibi te patiar includi ubi non erubescas dignus es parricida dignus es uidere patrem si tam graue putas ut uel carcerem malis debeo iudices debeo tandem agere mitius pater si tam grauiter sibi damnatus irascitur mirabar si quis tantum sceleris auderet quin contemnere carcerem posset fugit odit auertitur et limen patris execratur ignoras profecto sortem tuam si putas aliud iudices debere respicere quam quod nolis hanc lucem patere si grauis est hunc diem si odisti uide nihil illi aduersus patrem liceret si parricida non esset leno iuuenes frequenter ad lupanar ueniebant cum his leno frequenter denuntiasset ne accederent foueam fecit et compleuit ignibus adulescentes cum uenissent exusti sunt accusatur a parentibus eorum leno laesae rei publicae denuntiaui inquit dii boni quantum ausus est cui ne post denuntiationem quidem creditum est fuit in illis summa pietas placuere patribus summa frugalitas displicuere lenoni tu te iure audes defendere nihil ei licet in quem nihil non licet denuntiaui inquit nouimus lenonum minas uenales iniuriam inquit faciebant mancipiis meis quid enim aliud in his quam iniuriam uendis pars altera ubi quid futurum est denuntiatum culpa patientis est decreto reditu exul occisus adulescens diues nobilis hospitatus apud exulem exul scripsit senatui uelle se indicare de affectata tyrannide senatus reuocandum censuit hoc diuite contradicente dum reuertitur exul occisus est accusatur diues affectatae tyrannidis intercepisse te putas indicium ipse fecisti secundum sententiam diuitis pauper non est reuersus dicturum se de tyrannide pollicetur quid uis suspicemur tu nihil nuntias sed unde uenisti uenerunt epistulae consecutae sed cur de publico statu mandare hospiti noluit putatis illum contradixisse confessus est sceleratis ingeniis et plus quam ciuilia cupientibus non dominari instar seruitutis est iam pridem te arci nostrae tua fortuna minitatur supra ciuilem hanc peraequationem diuitiae te eleuauerunt non sine exemplo timemus in manlio quondam potuisse damnatum est pars altera non intellego quemadmodum infamet iste sententiam meam ego si auditus essem ille non esset occisus inquieta res est homo cui iam in deterius nihil superest egerat mecum illic multa de iudicibus de ignominia sua prodam necesse est affectus hospitis mei hoc tyrannis uidebatur diues imperator pauper et diues inimici pauperi duo filii diues imperator creatus rumor ortus est prodi rem publicam a pauperis filiis utrumque torquens pernegantem necauit corpora eorum extra uallum proici iussit quae hostes sepelierunt et recesserunt pauper accusat diuitem caedis numquam iudices contra istum tutior ueni quicquid auferri potuit amisi soli omnium torti sunt donec mentirentur ita laniatos miseros ita confusis lineamentis proici iussit ut iam nec pater posset agnoscere miramini si ab hostibus sepulti sunt nullos sic ab isto esse tortos nisi captiuos putarent proditores putas quos tam misere tamque crudeliter punitos hostis non uindicauit pauperes erant inquit et ideo potuere corrumpi age qui nescit illos ideo perisse quod diuitias nimis oderant super eculeum corpus extenditur et irato imperatori tortor non sufficit uritur et flagella ignibus adiuuantur quaeritis exitum pernegauit tortor inimicus tamen quod quaerebat inuenit nos proditores qui pro te patria etiam sub isto militauimus pars altera negas potuisse corrumpi pauperes fuerunt negas uoluisse prodere inimici non possum tibi proditionis argumentum afferre praesentius quamdiu uixere pugnatum est cum mihi ciuitas mandaret imperium quo malo laboraret intellexit imperatorem me fecit inimicus demens ter triumphalis ter triumphalis ter consularis cum haberet liberos aeque ter triumphales ter consulares suspendit se liberatus a liberis ab iisdem reus fit dementiae omnium calamitatum materia est homo diu felix nesciunt stare successus et quotiens prodire felicitas non potest redit mori uolo quid me iam fortuna custodit pars altera ter consulatum gessisti ter triumphasti licet iam uelit fortuna mutari in illius potestate non est fuisse quis timeret fortunam nisi prodisset pater excaecatus cum luxurioso filio pater abdita matre secessit in secretum excaecatus rediit petit a filio talionem mater se fecisse dicit inuenit iudices pessimus adulescens quomodo utrumque excaecaret parentem quid te secreto fecisse credamus matrem in foro excaecas non uis pro matre uerum dicere cum illa pro te mentiatur in tantam iuuenis processit amentiam ut propter illum pater ut perderet oculos mater odisset tu me mulier excaecare potuisti quae nec parricidam potes ut innocens sis dum excaecaretur pater exspectasti non feci inquit non crederem si confitereris talis es adulescens ut excaecare uolueris patrem ut et excaecari uelit mater quam sceleratus es plus te pater odit quam eum a quo excaecatus est tantum ausus est integro patre quid facturus est inter duos caecos quam miser est pater cui uerum dicendum est quam misera mater cui mentiendum non eruit oculos quisquis laborat ut hoc fecerit cuius crimen est excaecasse patrem patrocinium excaecare matrem qui fieri potuit ut mala fuerit uxor quae tam bona mater est ego feci non sceleris sed matris ista confessio est pars altera si neganti iudices non uultis quod proximum est credite confitenti sed si difficile est fateri etiam cum feceris damni paulum pater receptis oculis cui erant tres filii amissis duobus flendo oculos perdidit somniauit se recepturum oculos si tertius filius perisset somnium uxori indicauit illa filio prodidit suspendit se adulescens pater recepit oculos repudiat uxorem agit illa iniusti repudii ante omnia hoc ad uos meae defero infelicitatis quod uidere coepi si spectatores oculi tertiae redeunt orbitatis qui calamitatibus cesserant parricidio reuerterunt mirabar profecto quod in utriusque orbitate solus pater oculos perdidisset iussus sum uidere postquam spectatorem tertia orbitas non habebat numquid discutiunt recti necessitatem qui aliquid amore fecerunt cessate parumper exhausti fletus differ aliquantum saucium lumen decet esse oculos duriores qui scelere reuerterunt nullum in tali calamitate ab uxore solacium miserationem meam tunc habuit postquam coepi monere de filio horret referre animus quod paenitet indicasse nec remedia quaerenda sunt ubi maioris supplicii sanatio gratulandum patri est quod non filius somniauit debet hoc sola mater audire uel ut filio caueat uel ne mariti doleat caecitatem arcesso coniugem iam inquam esse caecus cupio etiam nunc apud me latet quod sola tu nosti subito aspectu somnii in metus ueni et fateor de filio quidem timui sed de matre non credidi nullum impatientius malum est quam inuidia cum calamitate qui ut scelerate uiderem non recepi oculos sed perdidi caecitatem uidi miser primum quod ultimum uideram pendebat extinctus et contentus laqueus adulescentis colla tenuabat pro nefas haec in filium cum oculis meis uenerant o quam putasti nec maritum posse sanari iam tempus est fletuum immo iam tempus est caecitatis damnati adoptiui pauper et diues inimici pauperi tres filii quodam tempore uisi sunt amici petit diues a paupere filios in adoptionem et accepit unus in adulterio deprehensus est et occisus alius affectatae tyrannidis reus factus est damnatus tertium pauper repetit diues contradicit nihil tamen praeter luctus meos grauius quam quod ubi odia nihil fecere uideatur amicitia plus nocere quicquid esse potuit in paupere totum diues accepit qui si bonum animum in adulescentes meos tenuit filios ambo perdidimus nouum audaciae genus tyrannidem affectat pauperis filius utinam sic filios perdidissem ut queri de fortuna liceret dolere integre non potest qui urgetur irasci scio quales habuerim et inimico et diuiti placere potuerunt diuitiae inconstantium animorum in summa pernicies uel uelle ad me redire uel nolle si uult non delectat qui retinetur inuitus si non uult iam timeo quod diuitias amare coepit permissae licentiae magna securitas est potestas cum moderatione recordare quantis meis redemerim malis ne adhuc uideremur inimici ueneficii rea torqueatur donec conscios indicet amissa uxore ex qua habebat filium duxit alteram et de ea suscepit filiam adoleuerunt ambo infantes repente ambiguis signis perit adulescens pater uxorem accusauit et damnauit cum torqueretur filiam sibi consciam dixit petitur puella ex lege ad poenam adest ei pater nouerca filios nostros aut insimulatione persequitur aut ueneno quae scelus suum et in domo ueneficae et in suppliciis docuit parricidae adoleuerunt ambo sed minor filia et praeter sexum multo fratre simplicior in uno utriusque mortem uidetis cum periit adulescens et fratri uenenum datum est et sorori o nouercae stulta crudelitas amasset et consciam putaremus pro nefas conscia dicitur cui frater perit cur postquam adoleuit puella est interemptus adulescens tamdiu ergo fuit nouercae quieta crudelitas quamdiu aetas illius ad persuasionem conscientiae perueniret modum non habet iracundia metiendi medicus tyrannicida tyrannicidae praemium tyrannus suspicatus sibi uenenum datum ab eo medico quem in arce habebat torsit eum ille pernegauit misit ad medicum ciuitatis dixit datum illi ab illo uenenum sed se remedium daturum dedit poculum quo exhausto statim periit tyrannus contendunt de praemio absit sanctissimi iudices ut hanc uos fidem tyrannicidii detrahatis quam et medicus confirmauerit et tyrannus confingunt nocendi uoluntatem postquam sanandi rationem perdiderunt poenas meas hinc cogitate in quibus nec ira nec natura cessauit tolerabilis uis est ubi ad consuetudinem mali causa necessitatis emergit praemium consequitur qui ausus est et confirmare meum uenenum et suum remedium polliceri ultio quidem illa non quaestio tyrranus uenenum quaesiuit se uindicauit o quam facile gerunt persuasiones illecebramque in contrarium transferuntur uirus serpebat interius et artus omnes longa poenarum dilatione languebant ueneficium iam tyrannus agnouerat quia instantem interitum sentiebat festinans medicum flagitabat unde uenenum tam celeriter praeparasti dicis forte maior mihi dandi ueneni fiebat occasio quae ex ipsius uoluntate ueniebat natiuum hoc genus timoris est ut ex sensu priore ad cuncta cautior sollicitudo procedat nonne iam apud tyrannum cuncta suspecta praesens formido faciebat medicum tota arce clamabat quasi ego de tyrannicidio non negassem in arce me nec animus deseruit nec uenenum abdicatus patrem liberans addictus feneratori seruiat abdicatus de bonis paternis nihil habeat libertorum bona ad patronos pertineant quidam ex duobus liberis alterum abdicauit abdicatus addictum postea creditori patrem redemit et manumisit quo mortuo ambigunt de bonis abdicatus iure patroni et filius qui in familia permansit equidem nec auarum me fuisse nec impium docui nam et redemi patrem et manumisi abdicatus es inquit en quem putes doluisse casum meum filius dicit beneficio parentis se esse nutritum eius indulgentia libertatem ciuitatemque sortitum at haec ipsa patronus liberto suo contulit quae filius a parente percepit proinde beneficium hereditatis filio datur patrono redditur addictus numquam sperat libertatem negligenter enim et contumaciter seruit qui seruire non nouit quid mihi abdicatorum obicis legem ego si quasi filius experirer merito ut abdicatus expellerer utor patroni actione non filii quid enim si non esset manumissus peculium serui mei peteres specta defuncti condicionem quae fuit mortis tempore non quae aliquando praecessit sistitur uenalis pater non festinat hic bonus filius non denique metuit ne illum redimat abdicatus filius incolumi dignitate non potuit explicare quantum abdicatus explicuit quotiens se pater paenitere confessus est quotiens de huius impietate conquestus utinam licuisset addicto exercere ius patrium esset hic abdicatus hic filius bona ipsa meo sunt labore quaesita unde senex testari noluit ne mihi quasi suum relinqueret quod meum sciret tu illud prius consumpsisti patrimonium illud amplum illud quod duobus parabatur heredibus ego postulo tenue libertinum quod uix sufficit ipsius funeri hic enim quando sepeliet iacentem qui noluit redimere uenalem ter fortis desertor desertor capite puniatur ter uir fortis militia uacet praemium uictor imperator accipiat ter uirum fortem imperator coegit ad bellum coactus deseruit imperator praemio impunitatem desertoris petit desertor contradicit aequo animo imperator ferat si quem uirum fortem senserat obsequentem desertorem uideat contumacem nec poenam possum recusare post culpam nec ueniam sustinere post gloriam miserum me cuius nec infamia potest latere nec gloria non ante rem publicam quam me ipse deserui et armis et telis honestissimum corpus oneraui et quod non sine piaculo factum est consecrata iamdudum arma deposui sto et pugno pro legibus aliter enim fortiter facere iam in hac aetate non possum grata sunt ei crimina desertoris apud quem nihil ualuerunt priuilegia uiri fortis nouum genus damnationis ignoscere mori uolo cur enim dubitem per infamiam senex emori qui etiam iuuenis optaui saepe per gloriam rapta tacens lex raptarum rapta producta ad magistratus tacuit et fleuit magistratus de raptore supplicium sumpsit puella se interemit reus est magistratus quod causa mortis fuerit reum caedis unius arcesso qui duos pariter occidit aditus huic reo misericordiae clausus est quid enim sperare poterit a lacrimis iuuenis etiam facie liberalis qualem nemo non sibi aut filium optet aut generum is cum puellae peteret nuptias diu peteret et iam sperare coepisset festinauit ut amator et quid dicam rapuit an duxit uirgo quod solum potuit nihil questa est quis non inhorruit quis tecum puella non fleuit dicat nunc libuit et licuit ciuis haec an regis oratio est nec erat arbiter iudicii sui sed minister alieni tacuit inquit o mira et muta sententia omnes sciunt lacrimas ex uno misericordiae fonte manare in amore uel maxime nam isdem oculis quibus amatur et fletur miser ille quem nullo accusatore punisti miserior illa quam te uindicare simulasti quis te oro poterit aut liberare flentem aut flere damnatum paedagogus cruciarius ciuitatem peregrinus usurpans ueneat pauper et diues inimici uisi sunt in gratiam redisse pauper accusatus peregrinitatis uenit emit eum diues et paedagogum filio dedit adulescens in adulterio deprehensus occisus est agitur paedagogus in crucem appellat tribunos de iniusto supplicio equidem iudices propitium mihi diuitem semper optaui totum me diuitis fidei et ante quam redimerer addixi audio me subito peregrinum quod nec pater ipse nec mater aliquando prodiderat nec denique umquam inimicus diues obiecerat filio me luxurioso iam et petulanti dedit quamuis omnia pater ipse curaret et regeret imploro auxilium quod uestri maiores seruis iam natis reliquerunt unum non est in seruitutem nasci et libertate multari statim credidisti fidum et idoneum iudicasti sed non esse felicem iam tum scire potuisti occisus est inquit filius meus si iniuria interfectorem argue si iure leges ego illum adulterum feci credo luxuria mea seruus nouicius et pauper ante quam seruus multa largiebaris indulgebas omnia nihil umquam negabas armati abdicati abdicati ad curiam conuenerunt armati petentes reuocari unus ex patribus contradixit filius eius se interemit idem suadet ut recipiantur peto ne indulgeatis irae domesticae cum me uideatis publicae paenitere sententiae nam sicut in uita numquam errare felicis est ita errorem quam primum emendare sapientis parentum illa deliberatio fuit haec iam cunctatio parricidarum est aetate lapsi sumus egestate correcti in hoc uos exoramus loco in quo etiam hostes superati non frustra supplicauerunt ego ille tristis et saeuus cum abdicarem tamen fleui et semper ex eo licet tacitus ingemui et opportunum ius restitutionis optaui restituet nobis filios auctoritas publica tamquam alia natura uereor iam p c ne sapientior uideatur et cautior ille abdicatorum senatus fateor armatorum facie non immerito terremur minantur enim suam mortem quemadmodum possum te fili carissime uel in morte reuocabo inferam maiorum sepulcris et elogio quod optasti nomen inscribam abdicatus immolandus in pestilentia responsum est finem futurum immolato eo qui patrem non haberet offert se abdicatus qui abdicauit contradicit amplexus sum mortem usque adhuc necessariam nunc etiam gloriosam mori prohibes et interuenis quominus spiritum quem fortunae meae debeo patriae profundam quotiens te uideo totiens me scio patrem non habere prostitutus ex geminis ex duobus geminis alter prostat alter reddit in senatu causas mortis uoluntariae utinam quidem p c mori uellet frater homini uerecundo cur necesse est ut ea de germano meo dicam quae tanti habeo perire ne uideam nostis nos p c etenim pluribus noti sumus quam et aetas et uerecundia postulat raptus est mihi frater pessimis comitibus et perditis duce namque luxuria et subremigante seu potius uelificante nequitia in illos impudicitiae scopulos et ipsa famae suae naufragia delatus pro deum atque hominum fidem qua in ciuitate prostitui licet mori non licet an utrumque congruere aestimatis huic ordini et uitam turpem permittere et ab honesta morte prohibere uiuere non sustinerem si hoc in mea uel sorore uidissem improbi flagitatores qui detrimenta pueritiae suae mutuo dedecore compensant pictura uiri fortis uirorum fortium facta pingantur uiri fortes de praemio armis contendant fratres fortiter fecerunt pater a minori petit ut maiori cederet non impetrauit proelio interfecit maiorem minor petit praemio ne facta pingantur pater contradicit si quid precibus contra filium meum possem domi monere quam publice maluissem nihil audeo filio dicere quam quod ab ipso nuper audiui leges uti ualeant fuit ille amator et cultor suorum et qui mori mallet quam quicquam mali facere cede fratri cede uel patri uictor eris mihi crede si cesseris didici saluis legibus parricidium posse committi cetera iam non sunt narranda pingenda sunt uana et inepta formido est uidere non posse quod feceris et colorem timere peius quam sanguinem simuletur hoc factum non tantum colore sed aere si possit et lapide et quaecumque nostrorum corporum materia uel ars aemula est infecta quemadmodum possunt esse quae facta sunt picta quidem interim non sunt sed in omnibus pectoribus incisa sunt in oculis in animis in ipsis denique tuis manibus tu uictoria clarus es ille innocentia priuignus tyrannicida tyrannicidae praemium praemio cedere liceat qui nouercam habebat occidit tyrannum cessit nouercae praemio illa priuigni nuptias petit contendunt quis contradicat maritus an priuignus cum suo parente contendit ut mihi uideatur melior adhuc priuignus esse quam filius coepit et hic me sic habere despectui ut qui nouercae beneficium se dedisse laetatur a me nec accipere dignetur ego primus in domo mea fateor erraui qui uxorem duxi senex cum iam esset in domo filius et quidem iuuenis dum nimium confido pietati oculos mulieris incestos et infanda desideria nutriui nouercae praemio cessit cum haberet in domo patrem cui nemo praeferret in tali honore uel matrem non priuignum ante temptauit quis rogo fructus est impetrare nuptias hominis inuiti uter uos uobis actor utilior uideretur et uerior maritus an caelebs filius familias an pater senior an iuuenis qui repudiatur an qui praeponitur qui beneficium dedit an qui accepit iniuriam mea uxor abducitur tu quis es meum cubile deseritur ad te dolor iste quid pertinet ego inquit praemio cessi tu ergo non potes reuocare quod dederis eamque reprehendere quam paulo ante laudaueris cauendum tibi est ne si uictus ut sunt iudiciorum incerta dicesseris dicaris iudicio quoque sic cessisse quasi praemio sic est liuoris ingenium omnia suspicantur qui nihil laudant das amanti solacium affers in amore uel iurgium peregrinus cruciarius ciuitatem peregrinus usurpans ueneat liceat in matribus adulteria uindicare et de iniusto supplicio tribunos appellarequi uidebatur de ciuibus natus cum absente patre eam quae mater uidebatur in adulterio deprehensam insequeretur armatus ait illa non es meus perseuerauit et occidit postea iudicio peregrinus pronuntiatus emptus est ab interfectae patre ab eodem agitur in crucem reuersus peregre is qui pater uidebatur appellat tribunos de iniusto supplicio uixdum reuersus in patriam si tamen hanc aduersarii uel meam patriam esse concedunt parabam tribuni cognito filii mei casu appellare uos de iniusto supplicio seruitutis sed quatenus socer saeuit ut nec generum uelit agnoscere nec nepotem det et mihi ueniam doloris si non desum filio bene de me bene de legibus merito cum ipse uindictam quaerat exigere filiae uel nocenti huius ego legibus filiam duxi eamque praegnantem simul uidimus et uteri decem menses ambo numerauimus et natum ex ea pignus accepimus sed cum me necessitas peregrinationis abduceret commendaui auo filium meum adulescentulo praecepi in domo patris partibus fungeretur et ut plus illi necessitatis imponerem sententiam uestrae legis ingessi denuntiaui postremo futurum ipsius crimen si non patri paruisset et legi adulteram quae per insanam libidinem stimulis tanti furoris exarserat ut nec suos agnosceret interemit peregrinus esse filius meus post adulterium matris suae coepit occidit inquit filiam meam graue est tribuni in seruitute defendere quod in libertate commiseris merito mulier suos iam negabat esse quos laeserat ipsa post tantum furorem iam sua non erat illa dixit meus non est at ego dico meus est mater armatum timuit sed pater seruientem quod est maius agnoscit indemnatus carnificem recusans lege indemnatorum interficiendum pater filium carnifici tradidit ille uult manu patris interfici pater ipse qui fuerat offensus ultro se non posse facere quod coeperat confitetur quam morigerum sibi filium senex iste formarit nolo aliud indicium quam quod ne patrem laederem nec mortem recusauit mori iussus adulescens in primis adhuc annis quo tempore et uita carissima est et mors acerba non quaero uitam si potest feriat hostiam quam dis penatibus uouit satis sibi faciat meo sanguine immo et ipse suo dummodo ne per manum uilem ius pietatis infuscet quia nec iuris ratio permittit ut adhibeatur aduersum eum carnifex in quem non fuit iudex faciat uitae finem qui originem fecit non de morte cum patre sed de mortis patris genere dissentio eripere uis uitam quam dedisti non infitiabor quid per alterum petis ius quod tibi uindicas experire nemo te prohibet occide si potes confitere si non potes nemo umquam magistratum fecit uicarium nec in alio militauit nec sacra gentilicia insitiua stirpe corrupit uita mihi tollitur sed manus paterna debetur non potes pater legis eiusdem et inrogare supplicium et denegare solacium placabo dexteram meam cedo tantisper exosculer o manus olim mea quae me paruulum saepe gestasti quam saepe lacrimis puer laui erras pater qui facilius existimas huiusmodi caedem uidere quam facere fortis duo praemia uiro forti duo praemia raptarum lex poena raptoris in diem tricesimum differatur ex duobus fratribus unus rapuit rapta mortem optauit poena dilata est alter fortiter fecit primo praemio petit fratris incolumitatem impetrauit secundo raptae mortem postulat frater contradicit dum dies computo et a rapta bonum nuntium spero subito nuntiatur fratrem meum uenisse uictorem petitam mihi et ueniam putaui pariter et nuptias nec dii sinant ut conuerso iure pro raptore rapta teneatur interdum praestat ad gloriam non certare quam uincere ego nisi rebus ipsis ostendo quod amaui confiteor iniuriam me fecisse quod rapui lex dicit raptor aut pereat aut ducat ergo raptori si poena dimittitur raptae debetur tria praemia sacerdotis uiro forti praemium uicarium poenae liceat offerre sacerdos martis damnatum liberet sacerdos martis fortiter fecit tres liberi eius deseruerunt unum seruauit priuilegio sacerdotis alterum praemio uiri fortis offert se pro tertio uicarium facilius fuerat amittere filios quam eligere hos enim pueros in ipsis sacris deum et altaribus educaui ea propter nimis fretus auxiliis deorum in aciem duxi pueros adhuc teneros quorum pater adeo iuuenis inuentus est ut et militare posset et uincere resisto orbitati suo iure uel sanguine dulcis est omnibus uita et iucunda uel miseris huius lucis usura nec inuenio quis possit uicarius esse nisi filii mihi uidetur et ille qui primus hanc condidit legem nihil aliud cogitasse quam patrem meum nunc sanguinem fundo quem fundere in bello uolui num iniquum est aeque ut patiar pro liberis meis quod sum passus paene pro uestris magis religio polluitur funestato quam mortuo sacerdote quod si religio uos tenet etiam liberis sacerdotis moneo parcatis ipsi quoque omnia semper in templo pro sacerdote gesserunt agricolae antiquas arbores exstirpant ut nouas inserant horum uirtus spectabitur nostra delabitur melior quidem fama seniorum spes tamen minoribus maior est recordatio ueniae magnus est stimulus industriae non interest orbitas uno me uulnere ferias an pluribus dedisti mihi liberos fortuna rapuisti concedit alios res publica nec hos relinques quis me feriet carnifex innocentem an commilito laureatum ubi denique hic inter aras et altaria ubi publica uota suscepi an in campo ubi nuper aquilas et signa protexi uos duo liberi omnibus in uita bonis hunc et ipsi uitae meae praefero factus est mihi suo periculo carior sed et meo uos mihi honorem praestantes hic sanguine si mihi non licet pro filio peribo cum filio fortis inimicum diuitem seruans uiro forti praemium desertor capite puniatur pauper et diues inimici belli tempore diues se promisit fortiter facturum si sibi mors pauperis decerneretur decreta est ambo processerunt in proelium pauper fortiter fecit diues deseruit petit pauper praemio diuitis incolumitatem diues contradicit sero coepit hic miles iudices mortem contemnere ego tacui cum peterer hic uiuere iubetur et queritur expectaui diu diuitem 