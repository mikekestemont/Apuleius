conloqui et conridere et uicissim beniuole obsequi simul legere libros dulciloquos simul nugari et simul honestari dissentire interdum sine odio tamquam ipse homo secum atque ipsa rarissima dissensione condire consensiones plurimas docere aliquid inuicem aut discere ab inuicem desiderare absentes cum molestia suscipere uenientes cum laetitia his atque huius modi signis a corde amantium et redamantium procedentibus per os per linguam per oculos et mille motus gratissimos quasi fomitibus conflare animos et ex pluribus unum facere hoc est quod diligitur in amicis et sic diligitur ut rea sibi sit humana conscientia si non amauerit redamantem aut si amantem non redamauerit nihil quaerens ex eius corpore praeter indicia beniuolentiae hinc ille luctus si quis moriatur et tenebrae dolorum et uersa dulcedine in amaritudinem cor madidum et ex amissa uita morientium mors uiuentium beatus qui amat te et amicum in te et inimicum propter te solus enim nullum carum amittit cui omnes in illo cari sunt qui non amittitur et quis est iste nisi deus noster deus qui fecit caelum et terram et implet ea quia implendo ea fecit ea te nemo amittit nisi qui dimittit et quia dimittit quo it aut quo fugit nisi a te placido ad te iratum nam ubi non inuenit legem tuam in poena sua et lex tua ueritas et ueritas tu deus uirtutum conuerte nos et ostende faciem tuam et salui erimus nam quoquouersum se uerterit anima hominis ad dolores figitur alibi praeterquam in te tametsi figitur in pulchris extra te et extra se quae tamen nulla essent nisi essent abs te quae oriuntur et occidunt et oriendo quasi esse incipiunt et crescunt ut perficiantur et perfecta senescunt et intereunt et non omnia senescunt et omnia intereunt ergo cum oriuntur et tendunt esse quo magis celeriter crescunt ut sint eo magis festinant ut non sint sic est modus eorum tantum dedisti eis quia partes sunt rerum quae non sunt omnes simul sed decedendo ac succedendo agunt omnes uniuersum cuius partes sunt laudet te ex illis anima mea deus creator omnium sed non in eis figatur glutine amore per sensus corporis eunt enim quo ibant ut non sint et conscindunt eam desideriis pestilentiosis quoniam ipsa esse uult et requiescere amat in eis quae amat in illis autem non est ubi quia non stant fugiunt et quis ea sequitur sensu carnis aut quis ea comprehendit uel cum praesto sunt tardus est enim sensus carnis quoniam sensus carnis est ipse est modus eius sufficit ad aliud ad quod factus est ad illud autem non sufficit ut teneat transcurrentia ab initio debito usque ad finem debitum in uerbo enim tuo per quod creantur ibi audiunt hinc et huc usque noli esse uana anima mea et obsurdescere in aure cordis tumultu uanitatis tuae audi et tu uerbum ipsum clamat ut redeas et ibi est locus quietis imperturbabilis ubi non deseritur amor si ipse non deserat ecce illa discedunt ut alia succedant et omnibus suis partibus constet infima uniuersitas numquid ego aliquo discedo ait uerbum dei ibi fige mansionem tuam ibi commenda quidquid inde habes anima mea saltem fatigata fallaciis ueritati commenda quidquid tibi est a ueritate et non perdes aliquid et reflorescent putria tua et sanabuntur omnes languores tui et fluxa tua reformabuntur et renouabuntur et constringentur ad te et non te deponent quo descendunt sed stabunt tecum et permanebunt ad semper stantem ac permanentem deum ut quid peruersa sequeris carnem tuam ipsa te sequatur conuersam quidquid per illam sentis in parte est et ignoras totum cuius hae partes sunt et delectant te tamen sed si ad totum comprehendendum esset idoneus sensus carnis tuae ac non et ipse in parte uniuersi accepisset pro tua poena iustum modum uelles ut transiret quidquid existit in praesentia ut magis tibi omnia placerent nam et quod loquimur per eundem sensum carnis audis et non uis utique stare sillabas sed transuolare ut aliae ueniant et totum audias ita semper omnia quibus unum aliquid constat plus delectant omnia quam singula si possint sentiri omnia sed longe his melior qui fecit omnia et ipse est deus noster et non discedit quia nec succeditur ei si placent corpora deum ex illis lauda et in artificem eorum retorque amorem ne in his quae tibi placent tu displiceas si placent animae in deo amentur quia et ipsae mutabiles sunt et in illo fixae stabiliuntur alioquin irent et perirent in illo ergo amentur et rape ad eum tecum quas potes et dic eis hunc amemus ipse fecit haec et non est longe non enim fecit atque abiit sed ex illo in illo sunt ecce ubi est ubi sapit ueritas intimus cordi est sed cor errauit ab eo redite praeuaricatores ad cor et inhaerete illi qui fecit uos state cum eo et stabitis requiescite in eo et quieti eritis quo itis in aspera quo itis bonum quod amatis ab illo est sed quantum est ad illum bonum est et suaue sed amarum erit iuste quia iniuste amatur deserto illo quidquid ab illo est quo uobis adhuc et adhuc ambulare uias difficiles et laboriosas non est requies ubi quaeratis eam quaerite quod quaeritis sed ibi non est ubi quaeritis beatam uitam quaeritis in regione mortis non est illic quomodo enim beata uita ubi nec uita tulit mortem nostram et occidit eam de abundantia uitae suae et tonuit clamans ut redeamus hinc ad eum in illud secretum unde processit ad nos in ipsum primum uirginalem uterum ubi ei nupsit humana creatura caro mortalis ne semper mortalis et inde uelut sponsus procedens de thalamo suo exultauit ut gigans ad currendam uiam non enim tardauit sed cucurrit clamans dictis factis morte uita descensu ascensu clamans ut redeamus ad eum et discessit ab oculis ut redeamus ad eum et discessit ab oculis ut redeamus ad cor et inueniamus eum abscessit enim et ecce hic est noluit nobiscum diu esse et non reliquit nos illuc enim abscessit unde numquam recessit quia mundus per eum factus est et in hoc mundo erat et uenit in hunc mundum peccatores saluos facere cui confitetur anima mea et sanat eam quoniam peccauit illi filii hominum quo usque graues corde numquid et post descensum uitae non uultis ascendere et uiuere sed quo ascenditis quando in alto estis et posuistis in caelo os uestrum descendite ut ascendatis et ascendatis ad deum cecidistis enim ascendendo contra deum dic eis ista ut plorent in conualle plorationis et sic eos rape tecum ad deum quia de spiritu eius haec dicis eis si dicis ardens igne caritatis haec tunc non noueram et amabam pulchra inferiora et ibam in profundum et dicebam amicis meis num amamus aliquid nisi pulchrum quid est ergo pulchrum et quid est pulchritudo quid est quod nos allicit et conciliat rebus quas amamus nisi enim esset in eis decus et species nullo modo nos ad se mouerent et animaduertebam et uidebam in ipsis corporibus aliud esse quasi totum et ideo pulchrum aliud autem quod ideo deceret quoniam apte adcommodaretur alicui sicut pars corporis ad uniuersum suum aut calciamentum ad pedem et similia et ista consideratio scaturriuit in animo meo ex intimo corde meo et scripsi libros de pulchro et apto puto duos aut tres tu scis deus nam excidit mihi non enim habemus eos sed aberrauerunt a nobis nescio quo modo quid est autem quod me mouit domine deus meus ut ad hierium romanae urbis oratorem scriberem illos libros quem non noueram facie sed amaueram hominem ex doctrinae fama quae illi clara erat et quaedam uerba eius audieram et placuerant mihi sed magis quia placebat aliis et eum efferebant laudibus stupentes quod ex homine siro docto prius graecae facundiae post in latina etiam dictor mirabilis extitisset et esset scientissimus rerum ad studium sapientiae pertinentium mihi placebat laudatur homo et amatur absens utrumnam ab ore laudantis intrat in cor audientis amor ille absit sed ex amante alio accenditur alius hinc enim amatur qui laudatur dum non fallaci corde laudatoris praedicari creditur id est cum amans eum laudat sic enim tunc amabam homines ex hominum iudicio non enim ex tuo deus meus in quo nemo fallitur sed tamen cur non sicut auriga nobilis sicut uenator studiis popularibus diffamatus sed longe aliter et grauiter et ita quemadmodum et me laudari uellem non autem uellem ita laudari et amari me ut histriones quamquam eos et ipse laudarem et amarem sed eligens latere quam ita notus esse et uel haberi odio quam sic amari ubi distribuuntur ista pondera uariorum et diuersorum amorum in anima una quid est quod amo in alio quod rursus nisi odissem non a me detestarer et repellerem cum sit uterque nostrum homo non enim sicut equus bonus amatur ab eo qui nollet hoc esse etiamsi posset hoc et de histrione dicendum est qui naturae nostrae socius est ergone amo in homine quod odi esse cum sim homo grande profundum est ipse homo cuius etiam capillos tu domine numeratos habes et non minuuntur in te et tamen capilli eius magis numerabiles quam affectus eius et motus cordis eius at ille rhetor ex eo erat genere quem sic amabam ut uellem esse me talem et errabam tipho et circumferebar omni uento et nimis occulte gubernabar abs te et unde scio et unde certus confiteor tibi quod illum in amore laudantium magis amaueram quam in rebus ipsis de quibus laudabatur quia si non laudatum uituperarent eum idem ipsi et uituperando atque spernendo ea ipsa narrarent non accenderer in eo et non excitarer et certe res non aliae forent nec homo ipse alius sed tantummodo alius affectus narrantium ecce ubi iacet anima infirma nondum haerens soliditati ueritatis sicut aurae linguarum flauerint a pectoribus opinantium ita fertur et uertitur torquetur ac retorquetur et obnubilatur ei lumen et non cernitur ueritas et ecce est ante nos et magnum quiddam mihi erat si sermo meus et studia mea illi uiro innotescerent quae si probaret flagrarem magis si autem improbaret sauciaretur cor uanum et inane soliditatis tuae et tamen pulchrum illud atque aptum unde ad eum scripseram libenter animo uersabam ob os contemplationis meae et nullo conlaudatore mirabar sed tantae rei cardinem in arte tua nondum uidebam omnipotens qui facis mirabilia solus et ibat animus per formas corporeas et pulchrum quod per se ipsum aptum autem quod ad aliquid adcommodatum deceret definiebam et distinguebam et exemplis corporeis adstruebam et conuerti me ad animi naturam et non me sinebat falsa opinio quam de spiritalibus habebam uerum cernere et inruebat in oculos ipsa uis ueri et auertebam palpitantem mentem ab incorporea re ad liniamenta et colores et tumentes magnitudines et quia non poteram ea uidere in animo putabam me non posse uidere animum et cum in uirtute pacem amarem in uitiositate autem odissem discordiam in illa unitatem in ista quandam diuisionem notabam inque illa unitate mens rationalis et natura ueritatis ac summi boni mihi esse uidebatur in ista uero diuisione inrationalis uitae nescioquam substantiam et naturam summi mali quae non solum esset substantia sed omnino uita esset et tamen abs te non esset deus meus ex quo sunt omnia miser opinabar et illam monadem appellabam tamquam sine ullo sexu mentem hanc uero diadem iram in facinoribus libidinem in flagitiis nesciens quid loquerer non enim noueram neque didiceram nec ullam substantiam malum esse nec ipsam mentem nostram summum atque incommutabile bonum sicut enim facinora sunt si uitiosus est ille animi motus in quo est impetus et se iactat insolenter ac turbide et flagitia si est immoderata illa animae affectio qua carnales hauriuntur uoluptates ita errores et falsae opiniones uitam contaminant si rationalis mens ipsa uitiosa est qualis in me tunc erat nesciente alio lumine illam inlustrandam esse ut sit particeps ueritatis quia non est ipsa natura ueritatis quoniam tu inluminabis lucernam meam domine deus meus inluminabis tenebras meas et de plenitudine tua omnes nos accepimus es enim tu lumen uerum quod inluminat omnem hominem uenientem in hunc mundum quia in te non est transmutatio nec momenti obumbratio sed ego conabar ad te et repellebar abs te ut saperem mortem quoniam superbis resistis quid autem superbius quam ut adsererem mira dementia me id esse naturaliter quod tu es cum enim ego essem mutabilis et eo mihi manifestum esset quod utique ideo sapiens esse cupiebam ut ex deteriore melior fierem malebam tamen etiam te opinari mutabilem quam me non hoc esse quod tu es itaque repellebar et resistebas uentosae ceruici meae et imaginabar formas corporeas et caro carnem accusabam et spiritus ambulans nondum reuertebar ad te et ambulando ambulabam in ea quae non sunt neque in te neque in me neque in corpore neque mihi creabantur a ueritate tua sed a mea uanitate fingebantur ex corpore et dicebam paruulis fidelibus tuis ciuibus meis a quibus nesciens exulabam dicebam illis garrulus et ineptus cur ergo errat anima quam fecit deus et mihi nolebam dici cur ergo errat deus et contendebam magis incommutabilem tuam substantiam coactam errare quam meam mutabilem sponte deuiasse et poena errare confitebar et eram aetate annorum fortasse uiginti sex aut septem cum illa uolumina scripsi uoluens apud me corporalia figmenta obstrepentia cordis mei auribus quas intendebam dulcis ueritas in interiorem melodiam tuam cogitans de pulchro et apto et stare cupiens et audire te et gaudio gaudere propter uocem sponsi et non poteram quia uocibus erroris mei rapiebar foras et pondere superbiae meae in ima decidebam non enim dabas auditui meo gaudium et laetitiam aut exultabant ossa quae humilata non erant et quid mihi proderat quod annos natus ferme uiginti cum in manus meas uenissent aristotelica quaedam quas appellant decem categorias legi eas solus et intellexi quas cum contulissem cum eis qui se dicebant uix eas magistris eruditissimis non loquentibus tantum sed multa in puluere depingentibus intellexisse nihil inde aliud mihi dicere potuerunt quam ego solus apud me ipsum legens cognoueram et satis aperte mihi uidebantur loquentes de substantiis sicuti est homo et quae in illis essent sicuti est figura hominis qualis sit et statura quot pedum sit et cognatio cuius frater sit aut ubi sit constitutus aut quando natus aut stet an sedeat aut calciatus uel armatus sit aut aliquid faciat aut patiatur aliquid et quaecumque in his nouem generibus quorum exempli gratia quaedam posui uel in ipso substantiae genere innumerabilia reperiuntur quid hoc mihi proderat quando et oberat cum etiam te deus meus mirabiliter simplicem atque incommutabilem illis decem praedicamentis putans quidquid esset omnino comprehensum sic intellegere conarer quasi et tu subiectus esses magnitudini tuae aut pulchritudini ut illa essent in te quasi in subiecto sicut in corpore cum tua magnitudo et tua pulchritudo tu ipse sis corpus autem non eo sit magnum et pulchrum quo corpus est quia etsi minus magnum et minus pulchrum esset nihilominus corpus esset falsitas enim erat quam de te cogitabam non ueritas et figmenta miseriae meae non firmamenta beatitudinis tuae iusseras enim et ita fiebat in me ut terra spinas et tribulos pareret mihi et cum labore peruenirem ad panem meum et quid mihi proderat quod omnes libros artium quas liberales uocant tunc nequissimus malarum cupiditatum seruus per me ipsum legi et intellexi quoscumque legere potui et gaudebam in eis et nesciebam unde esset quidquid ibi uerum et certum esset dorsum enim habebam ad lumen et ad ea quae inluminantur faciem unde ipsa facies mea qua inluminata cernebam non inluminabatur quidquid de arte loquendi et disserendi quidquid de dimensionibus figurarum et de musicis et de numeris sine magna difficultate nullo hominum tradente intellexi scis tu domine deus meus quia et celeritas intellegendi et dispiciendi acumen donum tuum est nam quid mihi proderat bona res non utenti bene non enim sentiebam illas artes etiam ab studiosis et ingeniosis difficillime intellegi nisi cum eis eadem conabar exponere et erat ille excellentissimus in eis qui me exponentem non tardius sequeretur sed quid mihi hoc proderat putanti quod tu domine deus ueritas corpus esses lucidum et immensum et ego frustum de illo corpore nimia peruersitas sed sic eram nec erubesco deus meus confiteri tibi in me misericordias tuas et inuocare te qui non erubui tunc profiteri hominibus blasphemias meas et latrare aduersum te quid ergo tunc mihi proderat ingenium per illas doctrinas agile et nullo adminiculo humani magisterii tot nodosissimi libri enodati cum deformiter et sacrilega turpitudine in doctrina pietatis errarem aut quid tantum oberat paruulis tuis longe tardius ingenium cum a te longe non recederent ut in nido ecclesiae tuae tuti plumescerent et alas caritatis alimento sanae fidei nutrirent o domine deus noster in uelamento alarum tuarum speremus et protege nos et porta nos tu portabis et paruulos et usque ad canos tu portabis quoniam firmitas nostra quando tu es tunc est firmitas cum autem nostra est infirmitas est uiuit apud te semper bonum nostrum et quia inde auersi sumus peruersi sumus reuertamur iam domine ut non euertamur quia uiuit apud te sine ullo defectu bonum nostrum quod tu ipse es et non timemus ne non sit quo redeamus quia nos inde ruimus nobis autem absentibus non ruit domus nostra aeternitas tua accipe sacrificium confessionum mearum de manu linguae meae et sana omnia ossa mea et dicant domine quis similis tibi neque enim docet te quid in se agatur qui tibi confitetur quia oculum tuum non excludit cor clausum nec manum tuam repellit duritia hominum sed soluis eam cum uoles aut miserans aut uindicans et non est qui se abscondat a calore tuo sed te laudet anima mea ut amet te et confiteatur tibi miserationes tuas ut laudet te non cessat nec tacet laudes tuas uniuersa creatura tua nec spiritus omnis per os conuersum ad te nec animalia nec corporalia per os considerantium ea ut exsurgat in te a lassitudine anima nostra innitens eis quae fecisti et transiens ad te qui fecisti haec mirabiliter et ibi refectio et uera fortitudo eant et fugiant a te inquieti iniqui et tu uides eos et distinguis umbras et ecce pulchra sunt cum eis omnia et ipsi turpes sunt et quid nocuerunt tibi aut in quo imperium tuum dehonestauerunt a caelis usque in nouissima iustum et integrum quo enim fugerunt cum fugerent a facie tua aut ubi tu non inuenis eos sed fugerunt ut non uiderent te uidentem se atque excaecati in te offenderent quia non deseris aliquid eorum quae fecisti in te offenderent iniusti et iuste uexarentur subtrahentes se lenitati tuae et offendentes in rectitudinem tuam et cadentes in asperitatem tuam uidelicet nesciunt quod ubique sis quem nullus circumscribit locus et solus es praesens etiam his qui longe fiunt a te conuertantur ergo et quaerant te quia non sicut ipsi deseruerunt creatorem suum ita tu deseruisti creaturam tuam ipsi conuertantur et ecce ibi es in corde eorum in corde confitentium tibi et proicientium se in te et plorantium in sinu tuo post uias suas difficiles et tu facilis terges lacrimas eorum et magis plorant et gaudent in fletibus quoniam tu domine non aliquis homo caro et sanguis sed tu domine qui fecisti reficis et consolaris eos et ubi ego eram quando te quaerebam et tu eras ante me ego autem et a me discesseram nec me inueniebam quanto minus te proloquar in conspectu dei mei annum illum undetricensimum aetatis meae iam uenerat carthaginem quidam manichaeorum episcopus faustus nomine magnus laqueus diaboli et multi implicabantur in eo per inlecebram suauiloquentiae quam ego iam tametsi laudabam discernebam tamen a ueritate rerum quarum discendarum auidus eram nec quali uasculo sermonis sed quid mihi scientiae comedendum apponeret nominatus apud eos ille faustus intuebar fama enim de illo praelocuta mihi erat quod esset honestarum omnium doctrinarum peritissimus et apprime disciplinis liberalibus eruditus et quoniam multa philosophorum legeram memoriaeque mandata retinebam ex eis quaedam comparabam illis manichaeorum longis fabulis et mihi probabiliora ista uidebantur quae dixerunt illi qui tantum potuerunt ualere ut possent aestimare saeculum quamquam eius dominum minime inuenerint quoniam magnus es domine et humilia respicis excelsa autem a longe cognoscis nec propinquas nisi obtritis corde nec inueniris a superbis nec si illi curiosa peritia numerent stellas et harenam et dimetiantur sidereas plagas et uestigent uias astrorum inuenerunt et praenuntiauerunt ante multos annos defectus luminarium solis et lunae quo die qua hora quanta ex parte futuri essent et non eos fefellit numerus et ita factum est ut praenuntiauerunt et scripserunt regulas indagatas et leguntur hodie atque ex eis praenuntiatur quo anno et quo mense anni et quo die mensis et qua hora diei et quota parte luminis sui defectura sit luna uel sol et ita fiet ut praenuntiatur et mirantur haec homines et stupent qui nesciunt ea et exultant atque extolluntur qui sciunt et per impiam superbiam recedentes et deficientes a lumine tuo tanto ante solis defectum futurum praeuident et in praesentia suum non uident et inuenientes quia tu fecisti eos non ipsi se dant tibi se ut serues quod fecisti et quales se ipsi fecerant occidunt se tibi et trucidant exaltationes suas sicut uolatilia et curiositates suas sicut pisces maris quibus perambulant secretas semitas abissi et luxurias suas sicut pecora campi ut tu deus ignis edax consumas mortuas curas eorum recreans eos immortaliter sed non nouerunt uiam uerbum tuum per quod fecisti ea quae numerant et ipsos qui numerant et sensum quo cernunt quae numerant et mentem de qua numerant et sapientiae tuae non est numerus ipse autem unigenitus factus est nobis sapientia et iustitia et sanctificatio et numeratus est inter nos et soluit tributum caesari non nouerunt hanc uiam qua descendant ad illum a se et per eum ascendant ad eum non nouerunt hanc uiam et putant se excelsos esse cum sideribus et lucidos et ecce ruerunt in terram et obscuratum est insipiens cor eorum et multa uera de creatura dicunt et ueritatem creaturae artificem non pie quaerunt et ideo non inueniunt aut si inueniunt cognoscentes deum non sicut deum honorant aut gratias agunt et euanescunt in cogitationibus suis et dicunt se esse sapientes sibi tribuendo quae tua sunt ac per hoc student peruersissima caecitate etiam tibi tribuere quae sua sunt mendacia scilicet in te conferentes qui ueritas es et immutantes gloriam incorrupti dei in similitudinem imaginis corruptibilis hominis et uolucrum et quadrupedum et serpentium et conuertunt ueritatem tuam in mendacium et colunt et seruiunt creaturae potius quam creatori multa tamen ab eis ex ipsa creatura uera dicta retinebam et occurrebat mihi ratio per numeros et ordinem temporum et uisibiles attestationes siderum et conferebam cum dictis manichaei quae de his rebus multa scripsit copiosissime delirans et non mihi occurrebat ratio nec solistitiorum et aequinoctiorum nec defectuum luminarium nec quidquid tale in libris saecularis sapientiae didiceram ibi autem credere iubebar et ad illas rationes numeris et oculis meis exploratas non occurrebat et longe diuersum erat numquid domine deus ueritatis quisquis nouit ista iam placet tibi infelix enim homo qui scit illa omnia te autem nescit beatus autem qui te scit etiamsi illa nesciat qui uero et te et illa nouit non propter illa beatior sed propter te solum beatus est si cognoscens te sicut te glorificet et gratias agat et non euanescat in cogitationibus suis sicut enim melior est qui nouit possidere arborem et de usu eius tibi gratias agit quamuis nesciat uel quot cubitis alta sit uel quanta latitudine diffusa quam ille qui eam metitur et omnes ramos eius numerat et neque possidet eam neque creatorem eius nouit aut diligit sic fidelis homo cuius totus mundus diuitiarum est et quasi nihil habens omnia possidet inhaerendo tibi cui seruiunt omnia quamuis nec saltem septentrionum giros nouerit dubitare stultum est quin utique melior sit quam mensor caeli et numerator siderum et pensor elementorum et neglegens tui qui omnia in mensura et numero et pondere disposuisti sed tamen quis quaerebat manichaeum nescio quem etiam ista scribere sine quorum peritia pietas disci poterat dixisti enim homini ecce pietas est sapientia quam ille ignorare posset etiamsi ista perfecte nosset ista uero quia non nouerat impudentissime audens docere prorsus illam nosse non posset uanitas est enim mundana ista etiam nota profiteri pietas autem tibi confiteri unde ille deuius ad hoc ista multum locutus est ut conuictus ab eis qui ista uere didicissent quis esset eius sensus in ceteris quae abditiora sunt manifeste cognosceretur non enim parui se aestimari uoluit sed spiritum sanctum consolatorem et ditatorem fidelium tuorum auctoritate plenaria personaliter in se esse persuadere conatus est itaque cum de caelo ac stellis et de solis ac lunae motibus falsa dixisse deprehenderetur quamuis ad doctrinam religionis ista non pertineant tamen ausus eius sacrilegos fuisse satis emineret cum ea non solum ignorata sed etiam falsa tam uesana superbiae uanitate diceret ut ea tamquam diuinae personae tribuere sibi niteretur cum enim audio christianum aliquem fratrem illum aut illum ista nescientem et aliud pro alio sentientem patienter intueor opinantem hominem nec illi obesse uideo cum de te domine creator omnium non credat indigna si forte situs et habitus creaturae corporalis ignoret obest autem si hoc ad ipsam doctrinae pietatis formam pertinere arbitretur et pertinacius affirmare audeat quod ignorat sed etiam talis infirmitas in fidei cunabulis a caritate matre sustinetur donec adsurgat nouus homo in uirum perfectum et circumferri non possit omni uento doctrinae in illo autem qui doctor qui auctor qui dux et princeps eorum quibus illa suaderet ita fieri ausus est ut qui eum sequerentur non quemlibet hominem sed spiritum tuum sanctum se sequi arbitrarentur quis tantam dementiam sicubi falsa dixisse conuinceretur non detestandam longeque abiciendam esse iudicaret sed tamen nondum liquido compereram utrum etiam secundum eius uerba uicissitudines longiorum et breuiorum dierum atque noctium et ipsius noctis et diei et deliquia luminum et si quid eius modi in aliis libris legeram posset exponi ut si forte posset incertum quidem mihi fieret utrum ita se res haberet an ita sed ad fidem meam illius auctoritatem propter creditam sanctitatem praeponerem et per annos ferme ipsos nouem quibus eos animo uagabundus audiui nimis extento desiderio uenturum expectabam istum faustum ceteri enim eorum in quos forte incurrissem qui talium rerum quaestionibus a me obiectibus deficiebant illum mihi promittebant cuius aduentu conlatoque conloquio facillime mihi haec et si qua forte maiora quaererem enodatissime expedirentur ergo ubi uenit expertus sum hominem gratum et iucundum uerbis et ea ipsa quae illi solent dicere multo suauius garrientem sed quid ad meam sitim pretiosorum poculorum decentissimus ministrator iam rebus talibus satiatae erant aures meae nec ideo mihi meliora uidebantur quia melius dicebantur nec ideo uera quia diserta nec ideo sapiens anima quia uultus congruus et decorum eloquium illi autem qui eum mihi promittebant non boni rerum existimatores erant et ideo illis uidebatur prudens et sapiens quia delectabat eos loquens sensi autem aliud genus hominum etiam ueritatem habere suspectam et ei nolle adquiescere si compto atque uberi sermone promeretur me autem iam docueras deus meus miris et occultis modis iam ergo abs te didiceram nec eo debere uideri aliquid uerum dici quia eloquenter dicitur nec eo falsum quia incomposite sonant signa labiorum rursus nec ideo uerum quia impolite enuntiatur nec ideo falsum quia splendidus sermo est sed perinde esse sapientiam et stultitiam sicut sunt cibi utiles et inutiles uerbis autem ornatis et inornatis sicut uasis urbanis et rusticanis utrosque cibos posse ministrari igitur auiditas mea qua illum tanto tempore expectaueram hominem delectabatur quidem motu affectuque disputantis et uerbis congruentibus atque ad uestiendas sententias facile occurrentibus delectabar autem et cum multis uel etiam prae multis laudabam ac ferebam sed moleste habebam quod in coetu audientium non sinerer ingerere illi et partiri cum eo curas quaestionum mearum conferendo familiariter et accipiendo 