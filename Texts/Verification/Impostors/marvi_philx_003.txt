efficimur ut in resurrectione obuii ueniamus quae resurrectio est a mortuis ecce quae fides in christum est et hanc docere se dicit docens quid in uita agendum sit scilicet ut socii passionis christi et hoc credamus et haec nobis fides sit quia ueniemus in uirtute resurrectionis eius participes scilicet effecti oneris mortis eius ut ob hoc aliquo modo obuii fiamus in resurrectione quae est ex mortuis hoc praemium est labor ille illa uita hoc meritum et gloria non propterea quod iam acceperim aut iam consummatus sim fortius hoc adiecit de se quidem memorans sed nostrum est ad nos reuocare quod de se paulus dicit quid autem istud est ut illis laboribus et illa tolerantia societatis in morte atque passionibus obuiam ire possimus simulque consurgere in resurrectione mortuorum sed non propterea inquit haec ego ago quod iam ista acceperim aut consummatus iam sim quamdiu enim quisque uiuit nondum haec accipit aut consummatur adhuc enim in societate passionum eius uersatur quippe cum usque ad mortem sit societas passionum nondum ergo accipit neque consummatur sed perseuerat usque uitae exitum in iisdem istis laboribus et uera societate passionum eius manens tunc poterit in resurrectione eius ex mortuis obuius ire in quo tamen etiam dubitationem posuit dicendo si quo modo obuius fiam quod adhuc enim uiuit ideo dixit si quo modo nam cum perseuerat in societate passionum qui etiam ipsa morte consimilis extiterit nulla dubitatio est quin obuius fiat in resurrectione quid est autem obuium fieri in resurrectione mortuorum perfecta atque plena uita uniuscuiusque et exacta ex societate passionum christi omnibus modis eo tempore cum resurrectio fit a mortuis id est cum resuscitantur mortui ille ut paulus de se loquens dicit ille inquam qui plena societate passionum eius egit uitam obuius christo fit non resuscitatur sed obuius christo fit alii resuscitantur tantummodo at uero perfecti et omni genere passi quemadmodum christo obuii erunt et obuii ibunt uenienti christo sicut et ipse alibi dixit merito igitur si quo modo ait quod adhuc in uita sit et merito adiunxit non propterea quod iam acceperim aut iam consummatus sim sector autem ut aliquando comprehendar in quo et comprehensus a christo sum uides quod adhuc in uita se esse dicat et idcirco supra dubitauerit sectatur enim adhuc per passiones omnes christum ut comprehendat christum id est ut perueniat ad christum omnibus passionibus eius particeps factus christus enim omnibus passionibus suis liberauit omnes sequentes et quodammodo comprehendit uniuersos sed qui sequerentur is qui sequi et comprehendere christum uult in omnibus passionibus sequi christum debet ut comprehendat christum in eo in quo et comprehensus a christo est nam si passionibus suis christus liberauit omnes comprehendit omnes passionibus suis in his igitur sumus id est particeps christo factus per eius passiones in eo comprehendit christum in quo comprehensus a christo est fratres ego me non arbitror comprehendisse adhuc perseuerat in eo quod dixi quod adhuc uiuit et idcirco non iam acceperit nec consummatus sit nec iam comprehenderit hoc enim dixit sector autem ut aliquo modo comprehendam ergo arbitror nondum me comprehendisse ut exinde intelligant philippenses quam longe a beneficiis liberationis sint cum ipse ille paulus in tot passionibus christi saepe uersatus caesus inclusus feris obiectus et caeteris malis oneratus nondum tamen se arbitretur comprehendisse christum quippe cum adhuc uiuat et supersit magna illa participatio passionis per quam uere iungimur si christum etiam in passione imitemur unum adhuc tamen quae sunt retro transmittens in obliuionem in ea uero quae in primo sunt extendens me secundum regulam sector ad brauium supernae uocationis in christo iesu quoniam ut diximus ita supra locutus si quo modo obuius fiam in resurrectione mortuorum et docuimus cur sit posita ista dubitatio quod adhuc uiuat et multa possent accidere maximeque ipsa illa mors idcirco adiunxit non se arbitrari comprehendisse adhuc christum sed quiddam habere etiam nunc in sententia se ostendit unum inquit quid illud est ut omnia quae praeterita sunt in obliuionem mittantur sequatur tantum quae futura sunt in primo id est in his quae ante nos prima sunt et sequenda secundum regulam disciplinamque praeceptorum a christo ut ad brauium supernae uocationis in christo tamen iesu uenire possimus duo igitur praecepta sunt ad reliquam uitam christiano ordine uiuenti et qui ex regula adhuc uiuat ut ea omnia quae egit bene licet recteque agat non sibi tamen in memoria teneat tamquam inde mereatur quae consequi habet sed mittat in obliuionem semper deinde quasi noua sequatur quae restant secundum regulam tamen uiuens ac se in ea semper extendens atque usque ad exitum mortis custodiens regulam christiani ut possit ad brauium uenire nam meminisse praeteritorum etiam recte factorum primum merito suo attribuentis et uindicantis est cum haec nec nostra sint et non operibus nostris gratiam consequamur deinde nescio quomodo in ea quae in primo sunt id est quae consequuntur negligentes sumus fiducia quia multa facimus unde praecepit apostolus retro quae sunt transmittenda esse omnia in obliuionem potest accipi etiam illa quae diximus sed diuersa uita qua uiximus ut ipse paulus quod iudaeus fuit quod insectator legis et caetera ut haec dixerit retro esse et in obliuionem mittenda ac si nostrum unusquisque uitam praeteritam in obliuionem debeat mittere uerum fortior ille sensus etiam bene gestam et recte secundum regulam actam uitam praeteritam in obliuionem mittere debeamus et in ea quae in primo sunt nos extendere secundum regulam ut sequi christum possimus ad brauium supernae inquit uocationis ex eo enim iam christiani sumus uocati a deo sumus haec superna uocatio est nemo enim ad deum uel a deo uocatur nisi in iesu christo ipse enim est ianua ipse propitiator conciliator ipse et hoc multis partibus docuimus et sic uita nobis est atque esse debet ut duce christo praeeunte id est fide nostra in christo ad brauium uenire possimus quicumque itaque perfecti sumus hoc sentiamus et si quid aliter sapitis et hoc deus uobis reuelauit hinc intelligi licet uere nos exposuisse de his quae supra diximus ut retro transmittamus in obliuionem ea quae sunt gesta a nobis in recta regula siquidem iungit quicumque itaque perfecti retro mittant in obliuionem omnia quae gesta sunt non enim meritis nostris sed dei gratia consequimur brauium sic igitur hortatur hoc sentiamus inquit qui illi hoc sentiant quicumque perfecti sumus quid autem sentiamus ut quae sunt retro transmittamus in obliuionem et praesens enim tempus id est quod nunc gerimus in obliuionem transmittendum est utique si praesens et praeteritum scilicet et quae in uita habuimus et ad ea quae in primo sunt extendamus nosmetipsos secundum regulam hoc inquit sentiamus omnes et omnes perfecti quod uero adiungit et si quid aliter sapitis et hoc uobis deus reuelauit si plenus est sensus et se tenens non ad posteriora coniunctus sic intelligendus est et si est aliquid de hoc ipso quod nos diximus quod uos aliter accipiatis et intelligatis sapiatis concedo uobis quoniam enim de perfectis loquitur sic enim dixit quicumque itaque perfecti sumus ergo qui perfecti etiamsi aliter sapitis quae conclusit ad concessionem et hoc deus uobis reuelauit bonum est quoniam hoc et hoc quod uos sapitis et id quod ego dixi si autem non est istud concedentes pendebit sensus ut ita dictum sit si quid aliter sapitis et tamen hoc uobis deus reuelauit adiungit quod subiunctum est tamen id sapiamus ad quod peruenimus id est quod nos docuimus et ad quod instituti sumus sic enim subiungit uerumtamen in id quod peruenimus in id ipsum sapiamus in eodem ambulemus hoc est ex quo euangelium uobis pronuntiaui et ad hoc usque peruenimus genere uiuendi et intelligendi id ipsum inquit sapiamus et in eodem ambulemus in id scilicet quod peruenimus etenim dicendo tamen quasi repudiat quod supra est non admittimus et sensus talis est quidem istud tolerabile et faciendum uerumtamen illud maxime ergo et si aliter sapitis et si hoc deus uobis reuelauit quo aliter sapitis uerumtamen in id quod peruenimus in id ipsum sapiamus quid autem illud est in id quod peruenimus quod olim ex meis monitis accepistis et quod nunc a me praeceptum est in id enim peruenimus ex omni admonitione et praeceptis inquit autem peruenimus praeceptis nostris scilicet ut quae retro sunt transmittentes in obliuionem in ea quae in primo sunt extendamus nos secundum regulam ut ad brauium supernae uocationis ueniamus in iesu christo in eo ergo inquit ambulemus adeo de uita illa et de praecepto ad uitam superior ratio est siquidem supra dictum quae sunt retro transmittentes in obliuionem in primo quae sunt extendamus nos hoc est enim in eo ambulemus imitatores mei estote fratres opportune ad sententiam quam loquebamur ut nihil ipsi noui faciant etsi aliter sapiunt etsi aliquid a deo reuelatum habent imitatores mei inquit estote fratres ut quae ego ago quae praecipio quae in uita exerceo quod sequor hoc quoque uos imitemini et sequamini et contemplamini eos qui ita incedunt quemadmodum exemplum habetis nos praeceptum dederat quid agendum perfectis uiris esset et postea adiecerat ne aliter saperent et quasi concesserat concludens tamen ut se potius sequerentur atque ita ambularent quemadmodum ipse nunc plena hortatione cum diceret imitatores mei estote adiecit exemplum quo facilius persuaderet ideo facere oportere scilicet quod alii facerent contemplamini inquit eos qui ita incedunt quemadmodum exemplum habetis nos duo conclusit qui ita incedunt quemadmodum nos et in eo ipso ut et ipse his esset exemplum breuiter collocauit et qui aliis esset et qui his esse deberet scilicet quemadmodum illi me imitantur etiam uos habeatis et exemplum multi enim incedunt de quibus uobis saepe dixi plus adiecit ut pauci essent qui illum uiderentur imitari multi inquit ita incedunt et adiecit aliud argumentum ne hodie uobis exemplum proferam ad exhortationem multi inquit sunt qui incedunt sicuti nos de quibus saepe dixi ergo non ad tempus protulit eos qui ita incederent siquidem de ipsis quod ita incederent saepe iam dixerit nunc autem etiam lacrimabundus dico inimicos crucis christi quorum deus uenter et gloria in turpitudine eorum qui terrena sapiunt maior hortatio est cum ex metu sit supra enim ex commodis et utilitatibus nam est exhortatio quemadmodum uiuant ad hoc ipsum quod supra praecepit cum ipse ad eamdem uitam compellat et adigat philippenses et dederit rursus aliud argumentum quod iam multi eodem modo uiuunt et multi quos iam ita uiuere ipse philippensibus paulus saepe dixerit haec utilitas exhortationis maiore ratione firmatur quid mali pati habeant si aliter uixerint et ut dixi maior est persuasio ex timore adiecit etiam affectum dicturus mala quae patiantur illi qui aliter uiuunt dicendo lacrimabundus dico doleo enim et lacrimo quia qui inimici crucis sunt id est qui non credunt in hoc euangelium quod scilicet credant in christum hominem id est qui in homine fuerit qui natus ex maria sit crucifixus sit omnes igitur haeretici qui neque cruxifixum neque in homine christum accipiunt qui multi et uarii sint ii inquam finem habebunt interitum alii enim dixerunt hominem fuisse non in homine fuisse alii negant omnino natum in carne alii negant crucifixum omnes ii haeretici ut dixi atque horum similes interituri sunt hoc enim dixit quorum finis est interitus quae utique consequentur huiusmodi homines et quid patientur et quid sint ita numerat quid patientur quorum finis est interitus quid sint quorum deus uenter quid consequentur et gloria inquit in turpitudine eorum quemadmodum sapiant adiunxit qui terrena sapiunt de interitu quod finis eorum sit interitus qui haec non credunt id est qui inimici crucis sunt hoc enim dixit inimicos crucis christi esse crucem christi non credere hi inquam perituri et finis his est interitus at uero istud qui non credunt id est qui inimici crucis christi sunt quomodo deum habent uentrem de quibus dixit quorum deus uenter est duo quodammodo sunt id est unum de duobus qui inimici crucis christi sunt aut enim carnaliter sentientes crucem christi rident cum hominem christum putant in crucem sublatum non misterio secundum euangelium christum in homine crucifixum per quod peccatum uicit et triumphauit potestates et triumphauit per carnem crucifixam hanc inquam crucem in misterio habemus alii ut dixi ut secundum hominem uere tantum hominem accipiunt crucem et idcirco inimici sunt cruci et hi quia carnaliter sentiunt contemnunt misterium crucis et hi ut dixi de carne sentiunt et nihil aliud quam de carne extimant et illis deus uenter est et gloria in turpitudine eorum est et hi sunt qui terrena sapiunt quorum tamen finis est interitus aut rursus illi qui spiritalem sentiunt christum et non intelligunt illum in carne neque crucifixum et idcirco inimici sunt crucis christi et ipsi finem habebunt interitum et haec pars conclusa de illis est quamquam ista pars pertineat et ad illos qui de christo carnaliter sentiunt at uero haec tria quae sequuntur ad eos pertinent qui de christo carnaliter sentiunt ut deus eorum uenter sit et gloria in turpitudine eorum et terrena sapiunt nostra enim conuersatio in coelis est utique hoc contrarium superiori est ad istam partem tamen quod dixit terrena sapiunt aestimando christum hominem esse et hominem fuisse et non in carne fuisse sed cum carne uenisse sicuti iudaei uenturum dicunt et caeteri haeretici at nos contra omnem uitam et conuersationem uiuendi in coelis habemus sentientes de coelo uenisse christum induisse carnem in cruce sublatum denique sic adiungit unde etiam salutarem expectamus dominum nostrum iesum christum ut et inde uenerit et inde uenturus sit etenim si inde uenturus est et ante inde uenit qui enim ascendit ipse est et qui descendit ergo nos in coelis habemus conuersationem quia inde et salutarem expectamus dominum nostrum iesum christum qui uenturus est ad iudicium postremis temporibus et erit nobis salutaris quia in ipsum credimus et christum expectamus qui transfigurauit corpus humilitatis nostrae ut sit aequiforme cum corpore gloriae ipsius secundum operationem potentiae suae ut possit etiam uniuersa illi subdere et iste locus tenet de resurrectione misterium etenim quod christus in carne positus impleuit ut saluaret animas ut et carni etiam per resurrectionem immortalitas daretur uirtutes suae crucis operatus est et haec omnia expectamus et ipsum dominum nostrum iesum christum qui inquit illo misterio quo descendit et crucifixus est et resurrexit humilitatem nostri corporis uel figuram aut magis corpus humilitatis nostrae transfigurauit quomodo istud est quia corpus nostrum humile cum resurgit et immutatur in melius transfigurauit iesus christus humilitatem corporis nostri uel corpus nostrum humile transfigurauit in magnificum dat illi scilicet aeternitatem faciens ipsi indumentum coeleste ut sit inquit aequiforme cum corpore gloriae ipsius namque christus spiritus est ex quo illi corpus species et uirtus ipsa species quae uirtus est species gloriae corpus est diuinae et aeternae cum autem nos resurgentes immutabimur et spiritales effecti fuerimus et anima et corpore et spiritu ita enim ista in unum uirum concurrunt atque unus spiritus erunt si et corpus humilitatis nostrae aequiforme hoc est eiusdem atque aequalis formae cum corpore gloriae ipsius christi ut et nos spiritus simus ut et ipse spiritus est fiet autem hoc secundum operationem potentiae eius omne enim misterium atque omnis actio christi hoc operatur hoc complet secundum potentiam suam ut nos in unum conueniamus cum et anima et corpus et spiritus erunt ut ipse spiritus est item quia deus cum spiritus sit subiicientur uniuersa deo cum ad unam uirtutem redigentur et sic inquit poterit uniuersa illi subdere scilicet deo uideri potest in continuum et non coniunctum in oratione cum ita posuit ut possit etiam uniuersa illi subdere neque praemisit quo referamus illi etenim si illi ad deum reuocamus deus supra nominatus non est sit obscurum et non rectum sed ab interpretatore magis positum quam a paulo quo igitur referimus illi constat quidem quoniam ob hoc operatur christus uti uniuersa deo subiiciat sed hic dei significatio nulla est quo igitur referimus intelligendum quomodo breuiter et aperte tamen posuerit deum nam cum dixit quod christus quem expectamus transfigurauit corpus humilitatis nostrae ut ipsum corpus humilitatis nostrae sit aequiforme cum corpore gloriae ipsius hic est ubi dei intelligentia accipitur et ipse deus cum dixit secundum operationem potentiae suae omnia enim fecit christus ut consuleret animis aeternitatem carni etiam daret et aequiforme corpus nostrum faceret corpori gloriae suae sed hoc fecit secundum operationem potentiae suae operatus est enim sed potentia eius per quam operatus est deus autem est per patrem enim operatur christus quidem operatur scilicet pater in eo est et per ipsum operatur ergo ubi dixit potentiae suae illic intelligitur deus cui scilicet subdit uniuersa et propter hoc operatur ut possit etiam uniuersa illi subdere quod autem dixit etiam uniuersa refertur ad id quod ipse illi subditus nam uerbum utique quod christus subditum est deo est enim deus potentior et id multis probatum rebus est ille est qui mittit hic qui mittitur ille pater hic filius hic per quem operatio est ille operator ergo ista si sic habent christus ad deum ut ipse ei subditus sit sic enim dictum in epistola ad corinthios prima cum uero subiecta fuerint illi omnia tunc ipse subditus erit ei qui sibi subdidit omnia ut deus sit omnia in omnibus an ille sensus est quod dixit ut possit etiam ut non solum aequiforme corpus humilitatis nostrae faciat sed etiam possit illi omnia subdere superatis enim omnibus quae aut carnalia sunt aut creaturae et mutatis subdita uniuersa redduntur potentiae dei per quam christus operatur quapropter fratres dilectissimi gaudium et corona mea consistite in domino omnis uirtus in christianis charitas est et dilectio quae fieri non potest si non unam essentiam habeant et in uno consistant unum sentientes quod est nunc in domino inquit consistite o fratres dilectissimi ex quo intelligi licet unum illos uelle sapere quando fratres inquit dilectissimi hoc enim prouenit ut se inuicem diligant qui unum sentiunt et in uno consistunt in quo illo in christo scilicet cum enim fidem omnes aequaliter in christo habeant in illo consistunt quod si uos o philippenses id feceritis eritis gaudium meum et corona mea euchodiam rogo et sintichen rogo id ipsum sapere in domino ut et ipsae foeminae unum sapiant in domino id est ut christum credentes ea quae de euangelio sunt circa christum sentiant et intelligant sed rogo inquit exprimens profuturum illis non enim mando non impero sed rogo ita obsecro et te germane uniiuge adiuua illas quae laborauerunt simul mecum in euangelio cum clemente et caeteris adiutoribus meis quorum nomina sunt in libro uitae supra diximus epaphroditum promisisse uenturum ad philippenses postea ostendit quod eum miserit cum dixit festinantius itaque misi eum ergo quasi hoc adiicitur ut et ipsum in epistola mandatum habeat rogetque eum atque obsecret ut illas scilicet foeminas euchodiam et sintichen moneat id ipsum sapere in domino adiuua inquit illas quae laborant simul mecum in euangelio quomodo laborant in euangelio ut et ipsae uel ipsum euangelium quod ego adnuntio agnoscant custodiant seruent uel ipsae adnuntient asserant euangelizent pro modo enim loquentes de euangelio id est de christo et de misterio toto euangelizant etiam foeminae denique sic adiungit cum clemente et caeteris adiutoribus meis quorum inquit nomina in libro uitae ita enim misterium memorat quod omnes qui de christo fidem habent et in eo fidem habent et loquuntur atque insinuant fidem ipsam in christum hominibus uelut adiutores sunt euangelistis et cum ita hoc sit iam in libro sunt nomina eorum apud deum quod in uita aeterna futuri sint istum autem esse epaphroditum cui ista mandat ut adiuuet foeminas superiores ut unum sentiant hinc intelligi licet quia dixit obsecro te quoque germane uniiuge quippe de ipso supra sic locutus est necessarium tamen existimaui epaphroditum fratrem meum commilitonem meum ita ibi fratrem hic dixit germane supra dixit commilitonem hic dixit uniiuge gaudete modestia uestra nota sit omnibus hominibus hoc est quod consequens sit ut qui unum sentiunt et in uno fidem habent de domino gaudeant et semper cari sibi inuicem sint gaudete inquit in domino parum istud est denuo dico gaudete cum enim iuncti estis corde in domino gaudetis et cum gaudetis in domino iuncti corde estis et consistitis in domino modestia inquit uestra nota sit omnibus hominibus ualde enim ad meritum uitae futurae pertinet et ad regnum in coelis si modeste uiuamus modestia enim cognitio est uniuscuiusque modum tenens nec ultra se tendens et extendens etenim cum nos hic sumus humilitatem nostram quippe cum in alienis sumus recognoscamus et modum teneamus humilitatis nostrae deus subleuabit nos ergo nota sit inquit omnibus hominibus modestia uestra quare hoc monet ut hic placeamus non sed ut cognouerit christus humilitatem nostram erigat et modestiam suscipiat quid enim adiungit dominus prope est magna exhortatio magnumque praeceptum et ex uero et ex ui persuasionis cum enim iam immineat iudicium et finis istius uitae omnibus aduentet esse nobis properatio debet ut et bonis moribus magnaque modestia uiuamus prope enim est iudicium atque aduentus domini nihil ad sollicitudinem redigatis id est nec curam uestri habeatis neue de mundo mundanisque rebus cogitetis aut solliciti sitis omnia enim necessaria uobis et nunc in hoc uitae genere procurat deus et meliora in illa uita quae aeterna est sed in omni precatione et oratione cum bona gratia petitiones uestrae innotescant apud deum ut omnis actio iam christiani fidelis et boni et perfecti omissis omnibus sollicitudinibus ipsa est enim renuntiatio precibus uacet et orationi preces sunt rogare dominum oratio est et loqui cum rogas ipsa est enim oratio preces cum oratione sed quae illa erit oratio aliquid petens an nihil quid est quod petat ille qui iam fidelis effectus deum rogat quam igitur habebit orationem aut petitionem quippe cum renuntiauerit omnibus mundanis ipse monuit ut oremus et precemur cum bona gratia ut omnibus nobis oratio in precibus gratiarum actio sit ut gratias agamus quod consecuti tantum donum dei pietate simus hoc enim ait cum bona gratia bona autem adiecit ne inuiti faciamus sed uere gratias agamus et bonas gratias deinde adiunxit quoniam oratio est in precibus quae potest esse de bona gratia potest de petitione supra cum dixisset cum bona gratia adiunxit petitiones inquit nostrae innotescant penes deum cuius autem non est honesta et coelestia ipsa illa quae promittuntur petat ut impleantur qui petit utique talia petit quae iam fidelem petere iustum est ipsa enim cum cogitamus petenda quae uolumus innotescere penes deum necessario talia sunt quae conueniant fideli etiam coelestia speranti et diuina omnia haec inquit id est petitiones uestrae innotescant penes deum et pax dei quae habet omnem intellectum custodiat corda uestra hoc praemium erit si ita precemur ita oremus ut cum bona gratia oremus et ita petitiones habeamus ut innotescant penes deum hoc ita est erit inquit pax dei quae custodiat corda uestra quae pax dei habet omnem intellectum uehementer et acute hoc positum etenim cum pax dei uenerit in nos deum intelligemus nihil dissonum nihil discrepans nihil per argumenta litigiosum nihil quod recipiat quaestionem ut nobis contingi in mundanis sed ita aperta omnia sunt cum pacem dei habeamus uti omnis intellectus nobiscum sit pacis enim est iam quiescere iam securitatem habere quum deus pacem committit cordibus nostris iam omnis intellectus nobiscum est qui enim deum intelligit omnia intelligit cum deum intelligit custodiuntur corda eius qui intelligit item corpora uestra in iesu christo ecce et hic significatio est de resurrectione et hoc quoque praemium positum uel adnuntiatum his qui ita rogant et ita precantur cum bona gratia ut habeant dei pacem et corpora in iesu christo dixit enim de corde de intellectu quod custodientur cum pax data est nunc de ipsis illis id est de corpore de anima corpora inquit uestra in iesu christo in ipsius enim maiestate et uirtute corpora nostra sunt quae cum eius aduentu resurgent reuiuiscent merita accipient quae omnia erunt nobis integra si illa praecepta seruemus in christo unum sentientes gaudentes modesti nihil sollicitudinis habentes in omni precatione et oratione cum bona gratia petitiones nostras penes deum notas facientes de caetero fratres quaecumque iusta quaecumque sancta quaecumque amabilia quaecumque bonae famae si qua uirtus si qua laus haec cogitate quae et didicistis et accepistis et audistis etiam in me haec agite et deus pacis erit uobiscum docuit preces quales habeamus id est cum bona gratia item quemadmodum petitiones deinde quae pax id est quod beneficium a deo nobis detur sic agendum et rogandum ut custodiatur intellectus noster et corda nostra et sint omnia corpora nostra in christo iesu haec cum ita sint de caetero inquit fratres haec cogitate quid est de caetero postquam correcti estis sublata iam omni discordia et errato quoniam unum sentitis de caetero sic sentite quaecumque sint uera haec accipiatis et cogitetis quae autem illa uera sunt quae in euangelio ponuntur christus iesus dei filius et caetera quae saepe diximus cum autem uera cogitatis sequuntur ut casta sint non enim corrumpitur quod uerum est hoc enim castum est quod non corrumpitur uerum est deinde quae uere casta sunt haec et iusta sunt iustificantur enim sanctificatione a deo omnia quae iusta quae casta quae uera sunt quae sancta sunt iam et amabilia iam et bonae famae quis enim sanctum non amet quis non bene de eo loquatur ac sentiat haec ergo inquit cogitate quae ad bonam pertineant famam utique amabilia sint et habeant charitatem neque habeant discordiam omne enim amabile concordiam habet item quae bonae famae sunt non habent inuidiam et in concordia sunt ex quibus omnibus superiora ad ipsam ueram uirtutem pertinent posteriora ad fructum uirtutis nam uirtutis est amare uera casta iusta sancta fructus uirtutis amabilia et bonae famae idcirco duo ista posuit quae subiunxit si qua uirtus si qua laus uim rerum diligenter attendit etenim cum gratia dei fiant omnia ipse enim per spiritum suum missum in nos et gubernat et regit ut nihil in nobis sit ita ait si qua uirtus et rursus si uirtus quae in nobis est non ex nobis est sed ex deo ne laus quidem nostra et idcirco si qua laus uerumtamen quoniam uidetur uel uirtus nostra uel laus unde dixit ibi haec inquit omnia cogitate utique quae illa sunt quae didicistis me scilicet docente et accepistis et audistis et uidistis in me perfectum primo posuit didicistis unde autem didicistis causae subiunctae accepistis rursusque ipsum accipere unde audistis et uidistis ex me uidistis in me ut non monitor solum paulus sit sed etiam praebeat exemplum quemadmodum uera sequantur quemadmodum casta quemadmodum reliqua haec inquit agite supra dixit haec cogitate nunc adiicit haec agite ut non solum ex cogitatione sint ista bona sed etiam in actu deinde adiunxit praemium sicuti supra et deus pacis erit uobiscum quod maxime necessarium philippensibus praemium ut nulla sit discordia unum sentiant omnes sit pax in eorum ecclesia et deus pacis qui est pater et eius filius iesus dominus noster omni animae in deum conuersae pacem praestans hoc est quod ait pax uobiscum gratulatus sum autem uehementer in domino quod tandem aliquando refloruistis ut et pro me sapiatis in quo et ante sapiebatis ut in errorem lapsi philippenses fuerant docti in euangelio ab apostolo paulo sed nunc admoniti reuersi sunt in pristinam intelligentiam ut credant in euangelio quemadmodum adnuntiatur et refloruistis inquit id est ad florem reuersi estis ideo in domino gratulatus sum et uehementer gratulatus et hoc est quod ait ut pro me sapiatis id est ut ego quemadmodum uos docui sapiatis coeperant enim aliter sapere quod autem ait ut pro me sapiatis quia intelligentia uestra et sapientia quae fuerat una pro me non erat nunc autem cum sapitis quemadmodum docui et euangelium tradidi pro me sapitis id est prodesse mihi potest quoniam uos docui et quid illud est in quo et ante sapiebatis nunc refloruistis et idem sapientes pro me iam sapitis occupati autem eratis non propter penuriam dico si hic sensus superiori iungitur quia dictum supra 