quam magnos studiosis afferat fructus scientia diuidendi quamque apud peripateticam disciplinam semper haec fuerit in honore notitia docet et andronici diligentissimi senis de diuisione liber editus et hic idem a plotino grauissimo philosopho comprobatus et in libri platonis qui sophistes inscribitur commentariis a porphirio repetitus et ab eodem per hanc introductionis laudata in categorias utilitas dicit enim fore necessariam generis speciei differentiae proprii accidentisque peritiam cum propter alia multa tum propter utilitatem quae est maxima partiendi quare quoniam maximus usus est facillimaque doctrina ego quoque id sicut pleraque omnia romanis auribus tradens introductionis modo habitaque in eamdem rem et competenti subtilique tractatione et moderata breuitate perscripsi ut nec anxietas decisae orationis et non perfectae sententiae legentium mentibus ingeratur nec putet superuacuam loquacitatem harum rerum inexperiens rudis insolensque noui audientium mentes habere nec ullus liuor id quod et arduum est natura et ignotum nostris nobis autem magno et labore et legentium utilitate digestum obliquis morsibus obtrectationis obfuscet dentque potius uiam studiis nunc ignoscendo nunc etiam comprobando quam frena bonis artibus stringant dum quidquid nouum est impudenti obstinatione repudiant quis enim non uideat plurimum ad bonarum artium ualere defectum si apud mentes hominum nunquam sit desperatio displicendi sed haec hactenus nunc diuisionis ipsius nomen diuidendum est et secundum unumquodque uocabulum uniuscuiusque propositi proprietates partesque tradendae sunt diuisio namque multis modis dicitur est enim diuisio generis in species est rursus diuisio cum totum in proprias diuiditur partes est alia cum uox multa significans in significationes proprias recipit sectionem praeter has tres est alia diuisio quae secundum accidens fieri dicitur huius autem est triplex modus unus cum subiectum in accidentia separamus alius cum accidens in subiecta diuidimus tertius cum accidens in accidentia secamus hoc ita fit si utraque eidem subiecto inesse uideantur sed harum omnium exempla subdenda sunt quatenus totius huius diuisionis ratio elucescat genus diuidimus in species cum dicimus animalium alia rationalia alia irrationalia rationalium alia mortalia alia immortalia uel cum dicimus colorum alia alba alia nigra alia media oportet autem omnem diuisionem generis in species aut in duas fieri partes aut in plures sed neque infinitae species esse generis possunt nec minus duabus hoc autem cur eueniat posterius demonstrandum est totum in partes diuiditur quoties in ea ex quibus est compositum unumquodque resoluimus ut cum dico domus aliud esse tectum aliud paries aliud fundamentum et hominem coniungi anima et corpore cumque hominis dicimus partes esse catonem uirgilium ciceronem et singulos qui cum particulares sint uim tamen totius hominis iungunt atque componunt neque enim homo genus nec singuli homines species sed partes quibus totus homo coniungitur uocis autem in significationes proprias diuisio fit quoties una uox multa significans aperitur et eius pluralitas significationis ostenditur ut cum dico canis quod est nomen et hunc quadrupedem latrabilemque designat et coelestem qui ad orionis pedem morbidum micat est quoque alius marinus canis qui in immoderatam corporis magnitudinem crescens caeruleus appellatur sed huius diuisionis duplex modus est aut enim unum nomen multa significat aut oratio iam nominibus uerbisque composita et nomen quidem multa significat ut id quod supra proposui oratio uero multa designat ut aio te aeacida romanos uincere posse et nominis quidem per significationes proprias diuisio aequiuocationis partitio nuncupatur orationis uero in significationes proprias distributio ambiguitatis discretio est quam graeci uocant ita ut nomen multa significans aequiuocum oratio uero multa designans amphibola atque ambigua praedicetur eorum autem quae secundum accidens diuiduntur subiecti in accidentia diuisio est ut cum dicimus omnium hominum alii sunt nigri alii candidi alii medii coloris haec enim accidentia sunt hominibus non hominum species et homo his subiectum non horum genus est accidentis uero in subiecta sectio euenit ut est omnium quae expetuntur alia in anima alia in corporibus sita sunt animae namque atque corpori id quod expetitur accidens non genus est et boni quod in anima et in corpore est situm non sunt haec species sed subiecta accidentis uero in accidentia diuisio est ut omnium candidorum alia sunt dura ut margarita alia liquentia ut lac liquor namque et albedo atque durities hic sunt accidentia sed album in dura atque liquida separatum est cum ergo sic dicimus accidens in alia accidentia separamus sed huiusmodi diuisio uicissim semper in alterutra permutatur possumus enim dicere eorum quae dura sunt alia sunt nigra alia alba et rursus eorum quae liquida alia sunt alba alia nigra sed haec rursus conuersa diuidimus eorum quae sunt nigra alia sunt liquentia alia dura et eorum quae sunt alba alia liquentia alia uero dura differt autem huiusmodi diuisio ab omnibus quae supra dictae sunt nam neque significationem partiri possumus in uoces cum uox in proprias significationes discernatur nec partes in totum diuiduntur quamuis totum separetur in partes nec species secantur in genera licet genus in species diuidatur quod uero superius dictum est hanc diuisionem ita fieri si utraque contingerent eidem inesse subiecto si attentius perspicitur liquet nam cum dicimus eorum quae dura sunt alia esse alba alia nigra ut lapis atque ebenus manifestum est ebeno utraque inesse et duritiem et nigredinem in caeteris quoque id diligens lector inueniet quibus autem summa operatio ueritatis inquiritur his prius intelligendum est quae sit horum omnium simul proprietas quibusque inter se sigillatim differentiis segregentur omnis enim uocis et generis et totius diuisio secundum se diuisio nuncupatur reliquae uero tres in accidentis distributione ponuntur secundum se autem diuisionis huiusmodi differentia est differt enim diuisio generis a uocis diuisione quod uox quidem in proprias significationes separatur genus uero non in significationes sed in quasdam a se quodammodo procreationes disiungitur et genus semper speciei propriae totum est ut uniuersalius in natura aequiuocatio uero uniuersalior significata re dicitur totum in uoce non etiam totum in natura illo quoque modo a uocis distributione diuiditur quod nihil habent commune praeter solum nomen quae sub ea uoce sunt quae uero sub genere collocantur et nomen generis et diffinitionem suscipiunt amplius quoque non eadem apud omnes uocis est distributio quod enim apud nos dicitur canis cum eius multae significationes in lingua romana sint simpliciter fortasse praedicatur in barbara cum ea quae apud nos uno nomine nuncupantur illi pluribus fortasse significent nominibus generis apud omnes eadem diuisio distributioque permanet unde fit ut uocis quidem diuisio ad positionem consuetudinemque pertineat generis uero ad naturam nam quod apud omnes idem est naturae est consuetudinis uero est quod apud aliquos permutatur et hae quidem sunt differentiae generis distributionis et uocis generis quoque sectio a totius distributione seiungitur quod totius diuisio secundum quantitatem fit partes enim totam substantiam coniungentes actu aut ratione animi et cogitatione separantur generis uero distributio qualitate perficitur nam cum hominem sub animali locauero tunc qualitate diuisio facta est quale namque animal est homo idcirco quoniam qualitate formatur unde quale sit animal homo respondens aut rationale respondebit aut certe mortale amplius genus omne naturaliter prius est propriis speciebus totum autem propriis partibus posterius est partes quae totum iungunt compositi sui perfectionem alias natura tantum alias ratione quoque temporis antecedunt unde fit ut genus in posteriora totum uero in priora soluamus hinc quoque illud uere dicitur si genus interimatur statim species deperire si species interempta sit non peremptum genus in natura consistere contra euenit in toto nam si pars totius perit totum non erit cuius pars una sit interempta sed si totum pereat partes remanent distributae ut si de integra domo quis abstulerit tectum totum quod ante fuit interrupit sed perempto tecto parietes et fundamenta constabunt amplius quoque genus speciebus materia est nam sicut aes accepta forma transit in statuam ita genus accepta differentia transit in speciem totius uero partium multitudo materia est forma uero earumdem partium compositio nam sicut species ex genere constat et differentia ita totum constat ex partibus unde fit ut totum ab unaquaque parte sua partium ipsa compositione differat species uero a genere differentiae coniunctione amplius quoque species idem semper quod genus est ut homo idem est quod animal et uirtus idem est quod habitus pars uero non semper idem est quod totum neque enim idem est manus quod homo nec idem paries quod domus et in his quidem quae dissimiles partes habent hoc clarum est sed non eodem modo in his quae similes ut in aeris uirgula cuius partes quia sunt continuae et eiusdem sunt aeris uidentur idem esse partes quod totum est sed falso fortasse enim idem sunt partes huiusmodi substantia non etiam quantitate restat autem uocis et totius distributionis differentias dare differunt autem quod totum quidem constat partibus uox uero non constat ex his quae significat et fit totius diuisio quidem in partes uocis autem non fit in partes sed in eas res quas ipsa uox significat unde fit ut sublata parte una totum pereat sublata una re quam uox significat multa designans uox illa permaneat nunc ergo quoniam secundum se diuisionis differentiae dictae sunt generis distributio pertractetur primum quid genus sit diffiniendum est genus est quod praedicatur de pluribus specie differentibus in eo quod est species uero est quam sub genere collocamus differentia quia aliud ab alio distare proponimus et est quidem genus quod interroganti quid quaeque res sit conuenit responderi differentia quae ad qualis percunctationem rectissime respondetur nam cum quis interrogat quid est homo recte animal qualis est homo conuenienter rationalis respondetur diuiditur autem genus alias in species alias in differentias si species quibus oportet genus diuidi nominibus carent ut cum dico animalium alia rationalia sunt alia irrationalia rationale et irrationale differentiae sunt sed quoniam speciei huius quae est animal rationale nomen unum non est idcirco pro specie differentiam ponimus eamque superiori generi copulamus omnis enim differentia in proprium genus ueniens speciem facit unde fit ut quaedam materia genus sit forma differentia cum autem propriis nominibus species appellatur non in differentias sed in species fit recta generis diuisio unde est ut ex pluribus terminis diffinitio colligatur si enim omnes species suis nominibus appellarentur ex duobus solis terminis omnis fieret diffinitio ut cum dico quid est homo quid mihi necesse esset dicere animal rationale mortale si animal rationale esset proprio nomine nuncupatum cum reliqua quoque differentia id est mortali iunctum diffinitionem hominis uerissima ratione et integra conclusione perficeret nunc autem ad diffinitiones integras specierum diuisio necessaria est et forte in eodem diuisionis diffinitionisque ratio uersatur nam diuisionibus iunctis una componitur diffinitio sed quoniam alia sunt aequiuoca alia uniuoca et quae sunt uniuoca ipsa in generum suscipimus sectiones quae uero sunt aequiuoca in his diuisio sola significationis est uidendum prius est quid sit aequiuocum quid uniuocum ne cum ista fefellerint aequiuocum nomen quasi in species ita in significatiuas resoluamus unde fit ut rursus ad diuisionem necessaria sit diffinitio quid enim sit aequiuocum quid uniuocum diffinitione colligimus sunt autem differentiae aliae per se aliae uero per accidens et harum aliae sunt consequentes statim aliae relinquentes statim relinquentes huiusmodi sunt ut dormire sedere stare uigilare consequentes uero ut capilli crispi si non admissi sunt calamistro et glauci oculi si non sint quadam extrinsecus debiliate turbati sed haec ad generis diuisionem sumenda non sunt neque ad diffinitiones sunt commoda omne enim quod ad diuisionem generis aptum est idem ad diffinitiones rectissime congregamus illa uero quae per se sunt sola ad diuisionem generis apta sunt haec enim informant et perficiunt uniuscuiusque substantiam ut hominis rationabilitas et mortalitas sed has quemadmodum probare possimus utrum ex eo sint genere statim relinquentium an consequentium an in substantia permanentium hoc modo est uidendum neque enim sufficit scire quas in diuisione sumamus nisi illud quoque cognitum sit quemadmodum easdem ipsas quae sumendae sunt et quae reiiciendae rectissime cognoscamus uidendum ergo primum est utrum proposita differentia omni possit et semper inesse subiecto quod si ipsa uel actu uel ratione seiungitur haec a diuisione generis separanda est si enim saepe et actu et ratione seiunguntur ex eo sunt genere quae statim relinquunt ut sedere quod frequentius quidem separatur et actu ipso a subiecto diuiditur quae uero ratione sola a subiecto diuiduntur ea sunt consequentium differentiarum ut glaucis oculis esse a subiecto ratione seiungimus ut cum dico est animal luminibus glaucis ut quilibet homo quod si hic non esset huiusmodi non eum res aliqua esse hominem prohiberet aliud rursus est quod ratione separari non possit quod si separatum sit species interimatur ut cum dicimus inesse homini ut solus numerare possit uel geometriam discere quod si haec possibilitas ab homine seiungitur homo ipse non permanet sed hae non statim earum differentiarum sunt quae in substantia insunt nam non idcirco homo est quoniam haec facere potest sed quoniam rationalis est atque mortalis hae igitur differentiae per quas species consistit ipsae et in diffinitione speciei ut hominis et in generis eius diuisione quod continet speciem ut ipsum hominem collocantur et uniuersaliter dicendum est quaecunque differentiae huiusmodi sunt ut non modo praeter has species esse non possit sed per eas solas sit hae uel in diuisione generis uel in speciei diffinitione sumendae sunt quoniam uero quaedam sunt quae differunt quae contra se in diuisionibus poni non debent ut in animali rationale et bipes nullus enim dicit animalium alia sunt rationalia alia duos pedes habentia idcirco quod rationale et bipes licet differant nulla tamen a se oppositione seiunguntur constat quaecunque a se aliqua oppositione differunt eas solas differentias sub genere positas genus ipsum posse disiungere sunt autem oppositiones quatuor aut ut contraria ut bonum malo aut ut habitus et priuatio ut uisus et caecitas quanquam sint et quaedam res in quibus discernere difficultas sit utrum in contrariis an in priuatione et habitu eas oporteat collocari ut sunt motus quies sanitas aegritudo uigilatio somnus lux tenebrae sed haec alias nunc de reliquis oppositionibus dicendum est tertia oppositio est quae est secundum affirmationem et negationem ut socrates uiuit socrates non uiuit quarta secundum relationem ut pater filius dominus seruus secundum quas igitur harum oppositionum quatuor diuisio generis sit rectissima ratione monstrandum est manifestum est enim et oppositiones esse quatuor et genera et species per opposita separari nunc ergo dicendum est secundum quam oppositionem harum quatuor uel quemadmodum species a genere disiungi conueniat et prima quidem sit contradictionis oppositio uoco autem contradictionis oppositionem quae affirmatione et negatione proponitur in hac igitur negatio per se nullam speciem facit nam cum dico homo uel equus uel aliquid huiusmodi species sunt quidquid autem quis negatione protulerit speciem non declarat non enim esse hominem species est omnis enim species constituit esse negatio uero quidquid proponit ab eo quod est esse disiungit ut cum dico homo quasi sit quiddam locutus sum cum uero non homo substantiam hominis negatione destruxi sic igitur per se caret diuisio generis in species negatione necesse est autem saepe speciem negatione componere cum ea quam simplici nomine speciem uolumus assignare nullo uocabulo nuncupatur ut cum dico imparium numerorum alii primi ut tres quinque septem alii non primi ut nouem et rursus figurarum aliae sunt rectissimae et colorum alii sunt albi alii nigri alii nec albi nec nigri ergo quando nomen unum speciebus positum non est eas negatione proferre necesse est hoc igitur cogit interdum necessitas non natura ideoque quoties negatione facimus sectionem prius aut affirmatio aut simplex dicendum est nomen ut est numerorum alii sunt primi alii non primi nam si prius negatio dicta sit tardior fit eius rei quam proponimus intellectus nam cum primum dicis esse aliquos primos numeros cum quales sint primi exemplo uel diffinitione docueris quales non sint primi mox auditor intelligit sin uero econtrario feceris aut neutrum subito aut tardius utrumque cognosces diuisio uere quae propter apertissimam generis naturam reperta est debet potius ad intelligibiliora deducere amplius quoque prior est affirmatio posterior uero negatio quod autem primum est in diuisione quoque primitus oportet ordinari necesse est quoque semper finita infinitis esse priora ut aequale inaequali uirtutem uitiis certum incerto stabile et fixum instabili et mutabili sed omnia quae aut definita parte orationis aut affirmatione proferuntur plus finita sunt quam aut nomen cum particula negatiua aut tota negatio quare finito potius quam infinito est facienda diuisio sed si cui per haec quaedam paretur anxietas aut obscuriora sint fortasse quam ipse desiderat nihil ad me cognitionem facilem pollicentem neque enim rudibus haec totius artis sed imbutis et ulteriore pene loco progressis legenda et discenda proponimus qui uero huius operis id est dialectici ordo sit cum de ordine peripatetice disciplinae mihi dicendum esset diligenter exposui haec quidem dicta sunt de oppositione quam affirmatio et negatio constituit illa uero quae secundum habitum priuationemque fit ipsa quoque superiori uidetur esse consimilis negat enim quodammodo priuatio habitum sed differt quod semper quidem potest esse negatio priuatio uero non semper sed tunc quando habere habitum possibile est hoc uero nos iam praedicamenta docuere quare forma quaedam intelligitur esse priuatio non enim tantum priuat sed etiam circa seipsam priuatum quemque disponit neque enim caecitas oculum solum priuat lumine sed ipsa quoque secundum se priuatum luce disponit caecus enim dicitur ad priuationem quodammodo quasi dispositus et affectus hoc quoque aristoteles testatur in phisicis unde fit ut priuationis differentia ad generis diuisionem frequenter utamur sed hic quoque eodem modo sicut in contradictione faciendum est prius enim ponendus est habitus qui est affirmationi consimilis post uero priuatio quae negationi aliquoties tamen priuationes quaedam habitus uocabulo proferuntur ut orbus caecus uiduus aliquoties cum particula priuationis ut cum dicimus finitum infinitum aequale inaequale sed in his aequale et finitum in diuisione ponenda sunt prima priuationes uero secundae ac de oppositione quidem priuationis et habitus haec dicta sufficiant contrariorum uero oppositio dubitatur fortasse an secundum priuationem et habitum esse uideatur ut album et nigrum an album quidem priuatio nigri sit nigrum uero albi sed haec alias nunc autem ita tractandum est tanquam si sit aliud oppositionis genus sicut est in praedicamentis ab ipso quoque aristotele dispositum in contrariis autem generum multa diuisio est fere enim cunctas differentias in contraria deducimus sed quoniam contrariorum alia sunt medio carentia alia mediata ita quoque diuisio facienda est ut colorum alia sunt nigra alia sunt alba alia neutra fieret autem omnis diffinitio omnisque diuisio duabus terminis nisi ut supra dictum est indigentia quae saepe existit in nomine prohiberet quo autem modo utraeque duobus terminis fierent erit manifestum hoc modo cum enim dicimus animalium alia rationalia sunt alia irrationalia animal rationale ad hominis diffinitionem tendit sed quoniam animalis rationalis unum nomen non est ponamus ei nomen a litteram rursus a litterae quod est animal rationale alia mortalia sunt alia immortalia uolentes igitur diffinitionem hominis reddere dicemus homo est a littera mortalis nam si hominis diffinitio est animal rationale mortale animal uero rationale per a litteram significatur idem sentit a mortale tanquam si diceretur animal rationale mortale a enim ut dictum est animal rationale significat sic ergo a littera et mortali duobus terminis facta est hominis diffinitio quod si reperirentur in omnibus quoque nomina duobus terminis semper tota fieret diffinitio diuisio quoque nominibus positis quoniam semper in duos terminos secatur manifestum est si quis generi et differentiae cum deest nomen imponat ut cum dicimus figurarum quaedam sunt trilaterae aliae sunt aequilaterae aliae duo latera habentes aequalia aliae totae inaequales sunt trina igitur diuisio ista si proferretur fieret duplex figurarum quae sunt trilaterae aliae sunt aequales aliae inaequales inaequalium aliae sunt duo latera tantum aequa habentes aliae tria inaequalia id est omnia et cum dicimus rerum omnium alia sunt bona alia sunt mala alia indifferentia quae scilicet neque bona neque mala sunt et si ita diceretur gemina diuisio proueniret rerum omnium alia sunt differentia alia indifferentia differentium alia sunt bona alia mala ita ergo diuisio omnis in gemina secaretur si speciebus et differentiis uocabula non deessent quartam uero oppositionem diximus quae est secundum ad aliquid ut pater filius dominus seruus duplex medium sensibile sensus haec igitur nullam habent substantialem differentiam qua a se discrepent imo potius habent huiusmodi cognationem qua ad se inuicem referuntur ac sine se esse non possint non est ergo generis in relatiuas partes facienda diuisio sed tota huiusmodi sectio a genere separanda est neque enim hominis est species seruus aut dominus nec numeri medium aut duplum cum igitur quatuor sunt differentiae oppositionum affirmationis et negationis si non necesse est semper tamen relationis reiicienda est diuisio priuationis et habitus et contrariorum sumendae maxime autem contrarietas in differentiis ponenda est nec non etiam priuatio idcirco quoniam quiddam contra habitum contrarium uidetur opponi ut est finitum et infinitum quanquam enim priuatio sit infinitum tamen contrarii imaginatione formatur est quaedam namque ut dictum est forma dignum uero inquisitu est utrum in species an in differentias recte genera diuidantur diffinitio namque diuisionis est generis in species proximas distributio oportet igitur secundum naturam diuisionis et secundum diffinitionem in proprias species semper fieri generis disgregationem sed hoc interdum fieri nequit propter eam quam supra reddimus causam multis enim speciebus non sunt nomina atque ideo quoniam quaedam sunt prima genera quaedam ultima quaedam media primum quidem ut substantia ultimum ut animal medium ut corpus corpus namque animalis genus est substantia corporis sed quemadmodum neque super substantiam quidquam inueniri potest quod generis loco ualeat collocari sic neque sub animali homo namque species non genus est quare antiquior uidebitur speciei diuisio si indigentia nominum non sit quod si his omnibus non abundamus prima genera usque ad ultima conuenit in differentias separare hoc autem fit hoc modo ut primum genus in suas differentias disgregemus non in posterioris et rursus posterius in suas sed non in posterioris neque enim eaedem sunt differentiae corporis quae animalis si quis enim dicat substantiae aliud est corporale aliud incorporale recte diuisionem fecerit hae namque differentiae propriae substantiae sunt si quis uero sic dicat substantiarum alia sunt animata alia inanimata hic non recte substantias differentias segregauit corporis namque differentiae hae sunt non substantiae id est secundi generis non primi quare manifestum est secundum proprias differentias non secundum posterioris generis priorum generum diuisionem esse faciendam quoties autem genus aut in differentias aut in species soluitur post diuisionem factam mox diffinitiones aut exempla subdenda sunt sed si quis diffinitionibus non abundat satis est exempla subiicere ut cum dicimus corporum alia sunt animala subiiciamus ut homines uel ferae alia inanimata ut lapides oportet autem diuisionem quoque sicut terminum neque diminutam esse neque superfluam nam neque plures species quam quae sub genere sunt oportet apponi neque pauciores ut in seipsam diuisio sicut terminus conuertatur conuertitur enim terminus sic uirtus est mentis habitus optimus rursus mentis habitus optimus uirtus est sic etiam diuisio omne genus aliquid eorum erit quae sunt species proprium genus est rursus quaelibet species proprium genus est fit autem generis eiusdem diuisio multipliciter ut omnium corporum et quaecunque sunt alicuius magnitudinis sicut enim circulum in semicirculos et in eos quos graeci uocant nos diuisiones possumus dicere distribuimus et tetragonum alias ducta per angulum diametro in triangula alias in parallelogrammata alias in tetragona separamus ita quoque genus ut cum dicimus numerorum alii sunt pares alii impares et rursus alii primi alii non primi et triangulorum alia sunt aequilatera alia duo sola latera aequalia habentia alia totis inaequalia lateribus et rursus triangulorum alia sunt recti angula alia acutos habentia tres angulos alia obtusi unius sic igitur generis unius sit diuisio multiplex illud autem scire perutile est quoniam genus una quodammodo multarum specierum similitudo est quae earum omnium conuenientiam substantialem monstret atque ideo collectiuum plurimarum specierum genus est disiunctiuae uero unius generis species sunt quae quoniam differentiis informantur ut dictum est idcirco sub uno genere minus duabus speciebus esse non possunt omnis enim differentia in differentium pluralitate consistit sed de diuisione generis et speciei perplura dicta sunt hanc igitur insistentibus uiam promptior per diuisionem generis ad speciei diffinitionem facultas aperitur oportet autem non solum quas ad diffinitionem sumamus differentias addiscere sed ipsius diffinitionis artem diligentissima cognitione complecti et illud quidem an ulla possit diffinitio demonstrari et quemadmodum per demonstrationem ualeat inueniri et quaecunque de ea subtilius in postremis analiticis ab aristotele tractata sunt praetermittam solam tantum exsequar diffiniendi regulam rerum enim aliae sunt superiores aliae inferiores aliae mediae superiores quidem diffinitio nulla complectitur idcirco quod earum superiora genera inueniri non possunt porro autem inferiores ut sunt indiuidua ipsa quoque specificis differentiis carent quocirca ipsa quoque a diffinitione seclusa sunt mediae igitur quae et habent genera et de aliis uel generibus uel de speciebus uel de indiuiduis praedicantur sub diffinitionem cadere possunt data igitur huiusmodi specie quae et genus habeat et de posterioribus praedicetur primo eius sumo genus et illius generis differentias diuido et adiungo differentiam generi et uideo num illa differentia iuncta cum genere aequalis possit esse cum ea specie quam circumscribendam diffinitione suscepi quod si minor fuerit species illam rursus differentiam quam dudum cum genere posueramus quasi genus ponimus eamque in alias suas differentias separamus et rursus has duas differentias superiori generi coniungimus et si aequauit speciem diffinitio speciei esse dicetur sin minus fuerit secundam differentiam rursus in alia separamus quas omnes coniungimus cum genere et rursus speculamur si omnes differentiae cum genere illi aequales sint speciei quae diffinitur et postremo toties differentias differentiis distribuimus usque dum omnes iunctae generi speciem aequali diffinitione describant huius autem rei clariorem facient exempla notitiam hoc modo si est nobis propositum diffinire nomen uocabulum nominis de pluribus nominibus praedicatur et quodam modo species continens sub se indiuidua diffinio ergo nomen sic sumo eius genus quod est uox et diuido uocum aliae sunt significatiuae aliae uero minime uox non significatiua nihil ad nomen etenim nomen significat sumo ergo differentiam quae est significatiua et iungo cum genere id est cum uoce et dico uox significatiua et tunc respicio utrum genus hoc et differentia nomini sint aequalia sed nondum sunt aequalia potest enim uox significatiua esse et non esse nomen sunt enim quaedam uoces quae dolorem designant aliae quae animi passiones naturaliter quae nomina non sunt ut interiectiones rursus ipsam uocem significatiuam in alias differentias diuido uocum significatiuarum aliae sunt secundum positionem hominum aliae naturaliter et uox quidem significans naturaliter nihil ad nomen uox uero significans secundum positionem hominum nomini congruit quocirca has duas differentias significatiuam et secundum positionem iungo cum uoce id est cum genere et dico nomen est uox significatiua secundum placitum sed rursus mihi non aequatur ad nomen sunt namque et uerba uoces significatiuae et secundum positionem non igitur solius nominis diffinitio est distribuo iterum differentiam quae est secundum positionem et dico secundum positionem uocum significatiuarum aliae cum tempore aliae sine tempore et differentia quidem cum tempore nomini non coniungitur idcirco quod uerborum est consignificare tempora nominum uero minime restat ergo ut congruat illa differentia quae est sine tempore iungo igitur has tres differentias generi et dico nomen est uox significatiua ad placitum sine tempore sed rursus mihi non plena conclusio diffinitionis occurrit potest enim uox et significatiua et secundum positionem et sine tempore esse et nomen non esse unum sed nomina iuncta quae est oratio ut socrates cum platone et discipulis sed quanquam imperfecta quidem sit haec oratio tamen est oratio quocirca ultima differentia quae est sine tempore aliis item differentiis diuidenda est et dicemus uocum significatiuarum secundum positionem sine tempore aliae sunt quarum pars extra aliquid significat hoc pertinet ad orationem aliae quarum pars extra nihil significat hoc pertinet ad nomen nominis enim pars nihil extra designat fit ergo diffinitio sic nomen est uox significatiua secundum placitum sine tempore cuius nulla pars extra significat separata uidesne igitur quam recta diffinitio constituta sit nam quod dixi uocem a caeteris sonis nomen disiunxi quod significatiuam apposui nomen ab non significatiuis uocibus separaui quod secundum placitum et sine tempore ab naturaliter significatiuis uocibus et a uerbis proprietas nominis disiuncta est quod eius partes extra nihil significare proposui ab oratione disiunxi 