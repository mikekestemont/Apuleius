scribere de clementia nero caesar institui ut quodam modo speculi uice fungerer et te tibi ostenderem peruenturum ad uoluptatem maximam omnium quamuis enim recte factorum uerus fructus sit fecisse nec ullum uirtutum pretium dignum illis extra ipsas sit iuuat inspicere et circumire bonam conscientiam tum immittere oculos in hanc immensam multitudinem discordem seditiosam impotentem in perniciem alienam suamque pariter exsultaturam si hoc iugum fregerit et ita loqui secum egone ex omnibus mortalibus placui electusque sum qui in terris deorum uice fungerer ego uitae necisque gentibus arbiter qualem quisque sortem statumque habeat in mea manu positum est quid cuique mortalium fortuna datum uelit meo ore pronuntiat ex nostro responso laetitiae causas populi urbesque concipiunt nulla pars usquam nisi uolente propitioque me floret haec tot milia gladiorum quae pax mea comprimit ad nutum meum stringentur quas nationes funditus excidi quas transportari quibus libertatem dari quibus eripi quos reges mancipia fieri quorumque capiti regium circumdari decus oporteat quae ruant urbes quae oriantur mea iuris dictio est in hac tanta facultate rerum non ira me ad iniqua supplicia compulit non iuuenilis impetus non temeritas hominum et contumacia quae saepe tranquillissimis quoque pectoribus patientiam extorsit non ipsa ostentandae per terrores potentiae dira sed frequens magnis imperiis gloria conditum immo constrictum apud me ferrum est summa parsimonia etiam uilissimi sanguinis nemo non cui alia desunt hominis nomine apud me gratiosus est seueritatem abditam at clementiam in procinctu habeo sic me custodio tamquam legibus quas ex situ ac tenebris in lucem euocaui rationem redditurus sim alterius aetate prima motus sum alterius ultima alium dignitati donaui alium humilitati quotiens nullam inueneram misericordiae causam mihi peperci hodie dis immortalibus si a me rationem repetant adnumerare genus humanum paratus sum potes hoc caesar audacter praedicare omnia quae in fidem tutelamque tuam uenerunt tuta haberi nihil per te neque ui neque clam adimi rei publicae rarissimam laudem et nulli adhuc principum concessam concupisti innocentiam non perdit operam nec bonitas ista tua singularis ingratos aut malignos aestimatores nancta est refertur tibi gratia nemo unus homo uni homini tam carus umquam fuit quam tu populo romano magnum longumque eius bonum sed ingens tibi onus imposuisti nemo iam diuum augustum nec ti caesaris prima tempora loquitur nec quod te imitari uelit exemplar extra te quaerit principatus tuus ad gustum exigitur difficile hoc fuisset si non naturalis tibi ista bonitas esset sed ad tempus sumpta nemo enim potest personam diu ferre ficta cito in naturam suam recidunt quibus ueritas subest quaeque ut ita dicam ex solido enascuntur tempore ipso in maius meliusque procedunt magnam adibat aleam populus romanus cum incertum esset quo se ista tua nobilis indoles daret iam uota publica in tuto sunt nec enim periculum est ne te subita tui capiat obliuio facit quidem auidos nimia felicitas nec tam temperatae cupiditates sunt umquam ut in eo quod contigit desinant gradus a magnis ad maiora fit et spes improbissimas conplectuntur insperata adsecuti omnibus tamen nunc ciuibus tuis et haec confessio exprimitur esse felices et illa nihil iam his accedere bonis posse nisi ut perpetua sint multa illos cogunt ad hanc confessionem qua nulla in homine tardior est securitas alta adfluens ius supra omnem iniuriam positum obuersatur oculis laetissima forma rei publicae cui ad summam libertatem nihil deest nisi pereundi licentia praecipue tamen aequalis ad maximos imosque peruenit clementiae tuae admiratio cetera enim bona pro portione fortunae suae quisque sentit aut exspectat maiora minoraque ex clementia omnes idem sperant nec est quisquam cui tam ualde innocentia sua placeat ut non stare in conspectu clementiam paratam humanis erroribus gaudeat ii esse autem aliquos scio qui clementia pessimum quemque putent sustineri quoniam nisi post crimen superuacua est et sola haec uirtus inter innocentes cessat sed primum omnium sicut medicinae apud aegros usus etiam apud sanos honor est ita clementiam quamuis poena digni inuocent etiam innocentes colunt deinde habet haec in persona quoque innocentium locum quia interim fortuna pro culpa est nec innocentiae tantum clementia succurrit sed saepe uirtuti quoniam quidem condicione temporum incidunt quaedam quae possint laudata puniri adice quod magna pars hominum est quae reuerti ad innocentiam possit si poenae remissio fuerit non tamen uolgo ignoscere decet nam ubi discrimen inter malos bonosque sublatum est confusio sequitur et uitiorum eruptio itaque adhibenda moderatio est quae sanabilia ingenia distinguere a deploratis sciat nec promiscuam habere ac uolgarem clementiam oportet nec abscisam nam tam omnibus ignoscere crudelitas quam nulli modum tenere debemus sed quia difficile est temperamentum quidquid aequo plus futurum est in partem humaniorem praeponderet iii sed haec suo melius loco dicentur nunc in tres partes omnem hanc materiam diuidam prima erit manumissionis secunda quae naturam clementiae habitumque demonstret nam cum sint uitia quaedam uirtutes imitantia non possunt secerni nisi signa quibus dinoscantur impresseris tertio loco quaeremus quomodo ad hanc uirtutem perducatur animus quomodo confirmet eam et usu suam faciat nullam ex omnibus uirtutibus homini magis conuenire cum sit nulla humanior constet necesse est non solum inter nos qui hominem sociale animal communi bono genitum uideri uolumus sed etiam inter illos qui hominem uoluptati donant quorum omnia dicta factaque ad utilitates suas spectant nam si quietem petit et otium hanc uirtutem naturae suae nanctus est quae pacem amat et manus retinet nullum tamen clementia ex omnibus magis quam regem aut principem decet ita enim magnae uires decori gloriaeque sunt si illis salutaris potentia est nam pestifera uis est ualere ad nocendum illius demum magnitudo stabilis fundataque est quem omnes tam supra se esse quam pro se sciunt cuius curam excubare pro salute singulorum atque uniuersorum cottidie experiuntur quo procedente non tamquam malum aliquod aut noxium animal e cubili prosilierit diffugiunt sed tamquam ad clarum ac beneficum sidus certatim aduolant obicere se pro illo mucronibus insidiantium paratissimi et substernere corpora sua si per stragem illi humanam iter ad salutem struendum sit somnum eius nocturnis excubiis muniunt latera obiecti circumfusique defendunt incurrentibus periculis se opponunt non est hic sine ratione populis urbibusque consensus sic protegendi amandique reges et se suaque iactandi quocumque desiderauit imperantis salus nec haec uilitas sui est aut dementia pro uno capite tot milia excipere ferrum ac multis mortibus unam animam redimere nonnumquam senis et inualidi quemadmodum totum corpus animo deseruit et cum hoc tanto maius tantoque speciosius sit ille in occulto maneat tenuis et in qua sede latitet incertus tamen manus pedes oculi negotium illi gerunt illum haec cutis munit illius iussu iacemus aut inquieti discurrimus cum ille imperauit siue auarus dominus est mare lucri causa scrutamur siue ambitiosus iam dudum dextram flammis obiecimus aut uoluntarii terram subsiluimus sic haec immensa multitudo unius animae circumdata illius spiritu regitur illius ratione flectitur pressura se ac fractura uiribus suis nisi consilio sustineretur iu suam itaque incolumitatem amant cum pro uno homine denas legiones in aciem deducunt cum in primam frontem procurrunt et aduersa uolneribus pectora ferunt ne imperatoris sui signa uertantur ille est enim uinculum per quod res publica cohaeret ille spiritus uitalis quem haec tot milia trahunt nihil ipsa per se futura nisi onus et praeda si mens illa imperii subtrahatur rege incolumi mens omnibus una amisso rupere fidem hic casus romanae pacis exitium erit hic tanti fortunam populi in ruinas aget tam diu ab isto periculo aberit hic populus quam diu sciet ferre frenos quos si quando abruperit uel aliquo casu discussos reponi sibi passus non erit haec unitas et hic maximi imperii contextus in partes multas dissiliet idemque huic urbi finis dominandi erit qui parendi fuerit ideo principes regesque et quocumque alio nomine sunt tutores status publici non est mirum amari ultra priuatas etiam necessitudines nam si sanis hominibus publica priuatis potiora sunt sequitur ut is quoque carior sit in quem se res publica conuertit olim enim ita se induit rei publicae caesar ut seduci alterum non posset sine utriusque pernicie nam et illi uiribus opus est et huic capite u longius uidetur recessisse a proposito oratio mea at mehercules rem ipsam premit nam si quod adhuc colligit tu animus rei publicae tuae es illa corpus tuum uides ut puto quam necessaria sit clementia tibi enim parcis cum uideris alteri parcere parcendum itaque est etiam improbandis ciuibus non aliter quam membris languentibus et si quando misso sanguine opus est sustinenda est manus ne ultra quam necesse sit incidat est ergo ut dicebam clementia omnibus quidem hominibus secundum naturam maxime tamen decora imperatoribus quanto plus habet apud illos quod seruet quantoque in maiore materia apparet quantulum enim nocet priuata crudelitas principum saeuitia bellum est cum autem uirtutibus inter se sit concordia nec ulla altera melior aut honestior sit quaedam tamen quibusdam personis aptior est decet magnanimitas quemlibet mortalem etiam illum infra quem nihil est quid enim maius aut fortius quam malam fortunam retundere haec tamen magnanimitas in bona fortuna laxiorem locum habet meliusque in tribunali quam in plano conspicitur clementia in quamcumque domum peruenerit eam felicem tranquillamque praestabit sed in regia quo rarior eo mirabilior quid enim est memorabilius quam eum cuius irae nihil obstat cuius grauiori sententiae ipsi qui pereunt adsentiuntur quem nemo interpellaturus est immo si uehementius excanduit ne deprecaturus est quidem ipsum sibi manum inicere et potestate sua in melius placidiusque uti hoc ipsum cogitantem occidere contra legem nemo non potest seruare nemo praeter me magnam fortunam magnus animus decet qui nisi se ad illam extulit et altior stetit illam quoque infra ad terram deducit magni autem animi proprium est placidum esse tranquillumque et iniurias atque offensiones superne despicere muliebre est furere in ira ferarum uero nec generosarum quidem praemordere et urguere proiectos elephanti leonesque transeunt quae impulerunt ignobilis bestiae pertinacia est non decet regem saeua nec inexorabilis ira non multum enim supra eum eminet cui se irascendo exaequat at si dat uitam si dat dignitatem periclitantibus et meritis amittere facit quod nulli nisi rerum potenti licet uita enim etiam superiori eripitur numquam nisi inferiori datur seruare proprium est excellentis fortunae quae numquam magis suspici debet quam cum illi contigit idem posse quod dis quorum beneficio in lucem edimur tam boni quam mali deorum itaque sibi animum adserens princeps alios ex ciuibus suis quia utiles bonique sunt libens uideat alios in numerum relinquat quosdam esse gaudeat quosdam patiatur ui cogitato in hac ciuitate in qua turba per latissima itinera sine intermissione defluens eliditur quotiens aliquid obstitit quod cursum eius uelut torrentis rapidi moraretur in qua tribus eodem tempore theatris caueae postulantur in qua consumitur quicquid terris omnibus aratur quanta solitudo ac uastitas futura sit si nihil relinquitur nisi quod iudex seuerus absoluerit quotus quisque ex quaesitoribus est qui non ex ipsa ea lege teneatur qua quaerit quotus quisque accusator uacat culpa et nescio an nemo ad dandam ueniam difficilior sit quam qui illam petere saepius meruit peccauimus omnes alii grauia alii leuiora alii ex destinato alii forte impulsi aut aliena nequitia ablati alii in bonis consiliis parum fortiter stetimus et innocentiam inuiti ac retinentes perdidimus nec deliquimus tantum sed usque ad extremum aeui delinquemus etiam si quis tam bene iam purgauit animum ut nihil obturbare eum amplius possit ac fallere ad innocentiam tamen peccando peruenit uii quoniam deorum feci mentionem optime hoc exemplum principi constituam ad quod formetur ut se talem esse ciuibus quales sibi deos uelit expedit ergo habere inexorabilia peccatis atque erroribus numina expedit usque ad ultimam infesta perniciem et quis regum erit tutus cuius non membra haruspices colligant quod si di placabiles et aequi delicta potentium non statim fulminibus persequuntur quanto aequius est hominem hominibus praepositum miti animo exercere imperium et cogitare uter mundi status gratior oculis pulchriorque sit sereno et puro die an cum fragoribus crebris omnia quatiuntur et ignes hinc atque illinc micant atqui non alia facies est quieti moratique imperii quam sereni caeli et nitentis crudele regnum turbidum tenebrisque obscurum est inter trementes et ad repentinum sonitum expauescentes ne eo quidem qui omnia perturbat inconcusso facilius priuatis ignoscitur pertinaciter se uindicantibus possunt enim laedi dolorque eorum ab iniuria uenit timent praeterea contemptum et non rettulisse laedentibus gratiam infirmitas uidetur non clementia at cui ultio in facili est is omissa ea certam laudem mansuetudinis consequitur humili loco positis exercere manum litigare in rixam procurrere ac morem irae suae gerere liberius est leues inter paria ictus sunt regi uociferatio quoque uerborumque intemperantia non ex maiestate est uiii graue putas eripi loquendi arbitrium regibus quod humillimi habent ista inquis seruitus est non imperium quid tu non experiris istud nobis esse tibi seruitutem alia condicio est eorum qui in turba quam non excedunt latent quorum et uirtutes ut appareant diu luctantur et uitia tenebras habent uestra facta dictaque rumor excipit et ideo nullis magis curandum est qualem famam habeant quam qui qualemcumque meruerint magnam habituri sunt quam multa tibi non licent quae nobis beneficio tuo licent possum in qualibet parte urbis solus incedere sine timore quamuis nullus sequatur comes nullus sit domi nullus ad latus gladius tibi in tua pace armato uiuendum est aberrare a fortuna tua non potes obsidet te et quocumque descendis magno apparatu sequitur est haec summae magnitudinis seruitus non posse fieri minorem sed cum dis tibi communis ipsa necessitas est nam illos quoque caelum adligatos tenet nec magis illis descendere datum est quam tibi tutum fastigio tuo adfixus es nostros motus pauci sentiunt prodire nobis ac recedere et mutare habitum sine sensu publico licet tibi non magis quam soli latere contingit multa circa te lux est omnium in istam conuersi oculi sunt prodire te putas oriris loqui non potes nisi ut uocem tuam quae ubique sunt gentes excipiant irasci non potes nisi ut omnia tremant quia neminem adfligere nisi ut quidquid circa fuerit quatiatur ut fulmina paucorum periculo cadunt omnium metu sic animaduersiones magnarum potestatum terrent latius quam nocent non sine causa non enim quantum fecerit sed quantum facturus sit cogitatur in eo qui omnia potest adice nunc quod priuatos homines ad accipiendas iniurias opportuniores acceptarum patientia facit regibus certior est ex mansuetudine securitas quia frequens uindicta paucorum odium opprimit omnium inritat uoluntas oportet ante saeuiendi quam causa deficiat alioqui quemadmodum praecisae arbores plurimis ramis repullulant et multa satorum genera ut densiora surgant reciduntur ita regia crudelitas auget inimicorum numerum tollendo parentes enim liberique eorum qui interfecti sunt et propinqui et amici in locum singulorum succedunt ix hoc quam uerum sit admonere te exemplo domestico uolo diuus augustus fuit mitis princeps si quis illum a principatu suo aestimare incipiat in communi quidem rei publicae gladium mouit cum hoc aetatis esset quod tu nunc es duodeuicensimum egressus annum iam pugiones in sinum amicorum absconderat iam insidiis m antonii consulis latus petierat iam fuerat collega proscriptionis sed cum annum quadragensimum transisset et in gallia moraretur delatum est ad eum indicium l cinnam stolidi ingenii uirum insidias ei struere dictum est et ubi et quando et quemadmodum adgredi uellet unus ex consciis deferebat constituit se ab eo uindicare et consilium amicorum aduocari iussit nox illi inquieta erat cum cogitaret adulescentem nobilem hoc detracto integrum cn pompei nepotem damnandum iam unum hominem occidere non poterat cui m antonius proscriptionis edictum inter cenam dictarat gemens subinde uoces uarias emittebat et inter se contrarias quid ergo ego percussorem meum securum ambulare patiar me sollicito ergo non dabit poenas qui tot ciuilibus bellis frustra petitum caput tot naualibus tot pedestribus proeliis incolume postquam terra marique pax parata est non occidere constituat sed immolare nam sacrificantem placuerat adoriri rursus silentio interposito maiore multo uoce sibi quam cinnae irascebatur quid uiuis si perire te tam multorum interest quis finis erit suppliciorum quis sanguinis ego sum nobilibus adulescentulis expositum caput in quod mucrones acuant non est tanti uita si ut ego non peream tam multa perdenda sunt interpellauit tandem illum liuia uxor et admittis inquit muliebre consilium fac quod medici solent qui ubi usitata remedia non procedunt temptant contraria seueritate nihil adhuc profecisti saluidienum lepidus secutus est lepidum murena murenam caepio caepionem egnatius ut alios taceam quos tantum ausos pudet nunc tempta quomodo tibi cedat clementia ignosce l cinnae deprensus est iam nocere tibi non potest prodesse famae tuae potest gauisus sibi quod aduocatum inuenerat uxori quidem gratias egit renuntiari autem extemplo amicis quos in consilium rogauerat imperauit et cinnam unum ad se accersit dimissisque omnibus e cubiculo cum alteram cinnae poni cathedram iussisset hoc inquit primum a te peto ne me loquentem interpelles ne medio sermone meo proclames dabitur tibi loquendi liberum tempus ego te cinna cum in hostium castris inuenissem non factum tantum mihi inimicum sed natum seruaui patrimonium tibi omne concessi hodie tam felix et tam diues es ut uicto uictores inuideant sacerdotium tibi petenti praeteritis compluribus quorum parentes mecum militauerant dedi cum sic de te meruerim occidere me constituisti cum ad hanc uocem exclamasset procul hanc ab se abesse dementiam non praestas inquit fidem cinna conuenerat ne interloquereris occidere inquam me paras adiecit locum socios diem ordinem insidiarum cui commissum esset ferrum et cum defixum uideret nec ex conuentione iam sed ex conscientia tacentem quo inquit hoc animo facis ut ipse sis princeps male mehercules cum populo romano agitur si tibi ad imperandum nihil praeter me obstat domum tueri tuam non potes nuper libertini hominis gratia in priuato iudicio superatus es adeo nihil facilius potes quam contra caesarem aduocare cedo si spes tuas solus impedio paulusne te et fabius maximus et cossi et seruilii ferent tantumque agmen nobilium non inania nomina praeferentium sed eorum qui imaginibus suis decori sint ne totam eius orationem repetendo magnam partem uoluminis occupem diutius enim quam duabus horis locutum esse constat cum hanc poenam qua sola erat contentus futurus extenderet uitam inquit tibi cinna iterum do prius hosti nunc insidiatori ac parricidae ex hodierno die inter nos amicitia incipiat contendamus utrum ego meliore fide tibi uitam dederim an tu debeas post hoc detulit ultro consulatum questus quod non auderet petere amicissimum fidelissimumque habuit heres solus illi fuit nullis amplius insidiis ab ullo petitus est x ignouit abauus tuus uictis nam si non ignouisset quibus imperasset sallustium et cocceios et deillios et totam cohortem primae admissionis ex aduersariorum castris conscripsit iam domitios messalas asinios cicerones quidquid floris erat in ciuitate clementiae suae debebat ipsum lepidum quam diu mori passus est per multos annos tulit ornamenta principis retinentem et pontificatum maximum non nisi mortuo illo transferri in se passus est maluit enim illum honorem uocari quam spolium haec eum clementia ad salutem securitatemque perduxit haec gratum ac fauorabilem reddidit quamuis nondum subactis populi romani ceruicibus manum imposuisset haec hodieque praestat illi famam quae uix uiuis principibus seruit deum esse non tamquam iussi credimus bonum fuisse principem augustum bene illi parentis nomen conuenisse fatemur ob nullam aliam causam quam quod contumelias quoque suas quae acerbiores principibus solent esse quam iniuriae nulla crudelitate exsequebatur quod probrosis in se dictis adrisit quod dare illum poenas apparebat cum exigeret quod quoscumque ob adulterium filiae suae damnauerat adeo non occidit ut dimissis quo tutiores essent diplomata daret hoc est ignoscere cum scias multos futuros qui pro te irascantur et tibi sanguine alieno gratificentur non dare tantum salutem sed praestare xi haec augustus senex aut iam in senectutem annis uergentibus in adulescentia caluit arsit ira multa fecit ad quae inuitus oculos retorquebat comparare nemo mansuetudini tuae audebit diuum augustum etiam si in certamen iuuenilium annorum deduxerit senectutem plus quam maturam fuerit moderatus et clemens nempe post mare actiacum romano cruore infectum nempe post fractas in sicilia classes et suas et alienas nempe post perusinas aras et proscriptiones ego uero clementiam non uoco lassam crudelitatem haec est caesar clementia uera quam tu praestas quae non saeuitiae paenitentia coepit nullam habere maculam numquam ciuilem sanguinem fudisse haec est in maxima potestate uerissima animi temperantia et humani generis comprendens ut sui amor non cupiditate aliqua non temeritate ingenii non priorum principum exemplis corruptum quantum sibi ciues suos liceat experiendo temptare sed hebetare aciem imperii sui praestitisti caesar ciuitatem incruentam et hoc quod magno animo gloriatus es nullam te toto orbe stillam cruoris humani misisse eo maius est mirabiliusque quod nulli umquam citius gladius commissus est clementia ergo non tantum honestiores sed tutiores praestat ornamentumque imperiorum est simul et certissima salus quid enim est cur reges consenuerint liberisque ac nepotibus tradiderint regna tirannorum exsecrabilis ac breuis potestas sit quid interest inter tirannum ac regem species enim ipsa fortunae ac licentia par est nisi quod tiranni in uoluptatem saeuiunt reges non nisi ex causa ac necessitate xii quid ergo non reges quoque occidere solent sed quotiens id fieri publica utilitas persuadet tirannis saeuitia cordi est tirannus autem a rege factis distat non nomine nam et dionisius maior iure meritoque praeferri multis regibus potest et l sullam tirannum appellari quid prohibet cui occidendi finem fecit inopia hostium descenderit licet e dictatura sua et se togae reddiderit quis tamen umquam tirannus tam auide humanum sanguinem bibit quam ille qui septem milia ciuium romanorum contrucidari iussit et cum in uicino ad aedem bellonae sedens exaudisset conclamationem tot milium sub gladio gementium exterrito senatu hoc agamus inquit p c seditiosi pauculi meo iussu occiduntur hoc non est mentitus pauci sullae uidebantur sed mox de sulla cum quaeremus quomodo hostibus irascendum sit utique si in hostile nomen ciues et ex eodem corpore abrupti transierint interim hoc quod dicebam clementia efficit ut magnum inter regem tirannumque discrimen sit uterque licet non minus armis ualletur sed alter arma habet quibus in munimentum pacis utitur alter ut magno timore magna odia compescat nec illas ipsas manus quibus se commisit securus adspicit contrariis in contraria agitur nam cum inuisus sit quia timetur timeri uult quia inuisus est et illo exsecrabili uersu qui multos praecipites dedit utitur oderint dum metuant ignarus quanta rabies oriatur ubi supra modum odia creuerunt temperatus enim timor cohibet animos adsiduus uero et acer et extrema admouens in audaciam iacentes excitat et omnia experiri suadet sic feras linea et pinnae clusas contineant easdem a tergo eques telis incessat temptabunt fugam per ipsa quae fugerant proculcabuntque formidinem acerrima uirtus est quam ultima necessitas extundit relinquat oportet securi aliquid metus multoque plus spei quam periculorum ostentet alioqui ubi quiescenti paria metuuntur incurrere in pericula iuuat et ut aliena anima abuti xiii placido tranquilloque regi fida sunt auxilia sua ut quibus ad communem salutem utatur gloriosusque miles publicae enim securitati se dare operam uidet omnem laborem libens patitur ut parentis custos at illum acerbum et sanguinarium necesse est grauentur stipatores sui non potest habere quisquam bonae ac fidae uoluntatis ministros quibus in tormentis ut eculeo et ferramentis ad mortem paratis utitur quibus non aliter quam bestiis homines obiectat omnibus reis aerumnosior ac sollicitior ut qui homines deosque testes facinorum ac uindices timeat eo perductus ut non liceat illi mutare mores hoc enim inter cetera uel pessimum habet crudelitas perseuerandum est nec ad meliora patet regressus scelera enim sceleribus tuenda sunt quid autem eo infelicius cui iam esse malo necesse est o miserabilem illum sibi certe nam ceteris misereri eius nefas sit qui caedibus ac rapinis potentiam exercuit qui suspecta sibi cuncta reddidit tam externa quam domestica cum arma metuat ad arma confugiens non amicorum fidei credens non pietati liberorum qui ubi circumspexit quaeque fecit quaeque facturus est et conscientiam suam plenam sceleribus ac tormentis adaperuit saepe mortem timet saepius optat inuisior sibi quam seruientibus e contrario is cui curae sunt uniuersa qui alia magis alia minus tuetur nullam non rei publicae partem tamquam sui nutrit inclinatus ad mitiora etiam si ex usu est animaduertere ostendens quam inuitus aspero remedio manus admoueat in cuius animo nihil hostile nihil efferum est qui potentiam suam placide ac salutariter exercet adprobare imperia sua ciuibus cupiens felix abunde sibi uisus si fortunam suam publicarit sermone adfabilis aditu accessuque facilis uoltu qui maxime populos demeretur amabilis aequis desideriis propensus etiam inquis non acerbus a tota ciuitate amatur defenditur colitur eadem de illo homines secreto loquuntur quae palam tollere filios cupiunt et publicis malis sterilitas indicta recluditur bene se meriturum de liberis suis quisque non dubitat quibus tale saeculum ostenderit hic princeps suo beneficio tutus nihil praesidiis eget arma ornamenti causa habet xiu quod ergo officium eius est quod bonorum parentium qui obiurgare liberos non numquam blande non numquam minaciter solent aliquando admonere etiam uerberibus numquid aliquis sanus filium a prima offensa exheredat nisi magnae et multae iniuriae patientiam euicerunt nisi plus est quod timet quam quod damnat non accedit ad decretorium stilum multa ante temptat quibus dubiam indolem et peiore iam loco positam reuocet simul deploratum est ultima experitur nemo ad supplicia exigenda peruenit nisi qui remedia consumpsit hoc quod parenti etiam principi faciendum est quem appellauimus patrem patriae non adulatione uana adducti cetera enim cognomina honori data sunt magnos et felices et augustos diximus et ambitiosae maiestati quicquid potuimus titulorum congessimus illis hoc tribuentes patrem quidem patriae appellauimus ut sciret datam sibi potestatem patriam quae est temperantissima liberis consulens suaque post illos reponens tarde sibi pater membra sua abscidat etiam cum absciderit reponere cupiat et in abscidendo gemat cunctatus multum diuque prope est enim ut libenter damnet qui cito prope est ut inique puniat qui nimis xu trichonem equitem romanum memoria nostra quia filium suum flagellis occiderat populus graphiis in foro confodit uix illum augusti caesaris auctoritas infestis tam patrum quam filiorum manibus eripuit tarium qui filium deprensum in parricidii consilio damnauit causa cognita nemo non suspexit quod contentus exsilio et exsilio delicato massiliae parricidam continuit et annua illi praestitit quanta praestare integro solebat haec liberalitas effecit ut in qua ciuitate numquam deest patronus peioribus nemo dubitaret quin reus merito damnatus esset quem is pater damnare potuisset qui odisse non poterat hoc ipso exemplo dabo quem compares bono patri bonum principem cogniturus de filio tarius aduocauit in consilium caesarem augustum uenit in priuatos penates adsedit pars alieni consilii fuit non dixit immo in meam domum ueniat quod si factum esset caesaris futura erat cognitio non patris audita causa excussisque omnibus et his quae adulescens pro se dixerat et his quibus arguebatur petit ut sententiam suam quisque scriberet ne ea omnium fieret quae caesaris fuisset deinde priusquam aperirentur codicilli iurauit se tarii hominis locupletis hereditatem non aditurum dicet aliquis pusillo animo timuit ne uideretur locum spei suae aperire uelle filii damnatione ego contra sentio quilibet nostrum debuisset aduersus opiniones malignas satis fiduciae habere in bona conscientia principes multa debent etiam famae dare iurauit se non aditurum hereditatem tarius quidem eodem die et alterum heredem perdidit sed caesar libertatem sententiae suae redemit et postquam adprobauit gratuitam esse seueritatem suam quod principi semper curandum est dixit relegandum quo patri uideretur non culleum non serpentes non carcerem decreuit memor non de quo censeret sed cui in consilio esset mollissimo genere poenae contentum esse debere patrem dixit in filio adulescentulo impulso in id scelus in quo se quod proximum erat ab innocentia timide gessisset debere illum ab urbe et a parentis oculis submoueri xui o dignum quem in consilium patres aduocarent o dignum quem coheredem innocentibus liberis scriberent haec clementia principem decet quocumque uenerit mansuetiora omnia faciat nemo regi tam uilis sit ut illum perire non sentiat qualiscumque pars imperii est in magna imperia ex minoribus petamus exemplum non unum est imperandi genus imperat princeps ciuibus suis pater liberis praeceptor discentibus tribunus uel centurio militibus nonne pessimus pater uidebitur qui adsiduis plagis liberos etiam ex leuissimis causis compescet uter autem praeceptor liberalibus studiis dignior qui excarnificabit discipulos si memoria illis non constiterit aut si parum agilis in legendo oculus haeserit an qui monitionibus et uerecundia emendare ac docere malit tribunum 