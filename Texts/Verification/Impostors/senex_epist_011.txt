quem natura decreuit hoc qui dicit non uidet se libertatis uiam cludere nihil melius aeterna lex fecit quam quod unum introitum nobis ad uitam dedit exitus multos ego exspectem uel morbi crudelitatem uel hominis cum possim per media exire tormenta et aduersa discutere hoc est unum cur de uita non possimus queri neminem tenet bono loco res humanae sunt quod nemo nisi uitio suo miser est placet uiue non placet licet eo reuerti unde uenisti ut dolorem capitis leuares sanguinem saepe misisti ad extenuandum corpus uena percutitur non opus est uasto uulnere diuidere praecordia scalpello aperitur ad illam magnam libertatem uia et puncto securitas constat quid ergo est quod nos facit pigros inertesque nemo nostrum cogitat quandoque sibi ex hoc domicilio exeundum sic ueteres inquilinos indulgentia loci et consuetudo etiam inter iniurias detinet uis aduersus hoc corpus liber esse tamquam migraturus habita propone tibi quandoque hoc contubernio carendum fortior eris ad necessitatem exeundi sed quemadmodum suus finis ueniet in mentem omnia sine fine concupiscentibus nullius rei meditatio tam necessaria est alia enim fortasse exercentur in superuacuum aduersus paupertatem praeparatus est animus permansere diuitiae ad contemptum nos doloris armauimus numquam a nobis exegit huius uirtutis experimentum integri ac sani felicitas corporis ut fortiter amissorum desideria pateremur praecepimus nobis omnis quos amabamus superstites fortuna seruauit huius unius rei usum qui exigat dies ueniet non est quod existimes magnis tantum uiris hoc robur fuisse quo seruitutis humanae claustra perrumperent non est quod iudices hoc fieri nisi a catone non posse qui quam ferro non emiserat animam manu extraxit uilissimae sortis homines ingenti impetu in tutum euaserunt cumque e commodo mori non licuisset nec ad arbitrium suum instrumenta mortis eligere obuia quaeque rapuerunt et quae natura non erant noxia ui sua tela fecerunt nuper in ludo bestiariorum unus e germanis cum ad matutina spectacula pararetur secessit ad exonerandum corpus nullum aliud illi dabatur sine custode secretum ibi lignum id quod ad emundanda obscena adhaerente spongia positum est totum in gulam farsit et interclusis faucibus spiritum elisit hoc fuit morti contumeliam facere ita prorsus parum munde et parum decenter quid est stultius quam fastidiose mori o uirum fortem o dignum cui fati daretur electio quam fortiter ille gladio usus esset quam animose in profundam se altitudinem maris aut abscisae rupis immisisset undique destitutus inuenit quemadmodum et mortem sibi deberet et telum ut scias ad moriendum nihil aliud in mora esse quam uelle existimetur de facto hominis acerrimi ut cuique uisum erit dum hoc constet praeferendam esse spurcissimam mortem seruituti mundissimae quoniam coepi sordidis exemplis uti perseuerabo plus enim a se quisque exiget si uiderit hanc rem etiam a contemptissimis posse contemni catones scipionesque et alios quos audire cum admiratione consueuimus supra imitationem positos putamus iam ego istam uirtutem habere tam multa exempla in ludo bestiario quam in ducibus belli ciuilis ostendam cum adueheretur nuper inter custodias quidam ad matutinum spectaculum missus tamquam somno premente nutaret caput usque eo demisit donec radiis insereret et tamdiu se in sedili suo tenuit donec ceruicem circumactu rotae frangeret eodem uehiculo quo ad poenam ferebatur effugit nihil obstat erumpere et exire cupienti in aperto nos natura custodit cui permittit necessitas sua circumspiciat exitum mollem cui ad manum plura sunt per quae sese asserat is dilectum agat et qua potissimum liberetur consideret cui difficilis occasio est is proximam quamque pro optima arripiat sit licet inaudita sit noua non deerit ad mortem ingenium cui non defuerit animus uides quemadmodum extrema quoque mancipia ubi illis stimulos adegit dolor excitentur et intentissimas custodias fallant ille uir magnus est qui mortem sibi non tantum imperauit sed inuenit ex eodem tibi munere plura exempla promisi secundo naumachiae spectaculo unus e barbaris lanceam quam in aduersarios acceperat totam iugulo suo mersit quare quare inquit non omne tormentum omne ludibrium iamdudum effugio quare ego mortem armatus exspecto tanto hoc speciosius spectaculum fuit quanto honestius mori discunt homines quam occidere quid ergo quod animi perditi quoque noxiosi habent non habebunt illi quos aduersus hos casus instruxit longa meditatio et magistra rerum omnium ratio illa nos docet fati uarios esse accessus finem eundem nihil autem interesse unde incipiat quod uenit eadem illa ratio monet ut si licet moriaris quemadmodum placet si minus quemadmodum potes et quidquid obuenerit ad uim afferendam tibi inuadas iniuriosum est rapto uiuere at contra pulcherrimum mori rapto uale lxxi subinde me de rebus singulis consulis oblitus uasto nos mari diuidi cum magna pars consilii sit in tempore necesse est euenire ut de quibusdam rebus tunc ad te perferatur sententia mea cum iam contraria potior est consilia enim rebus aptantur res nostrae feruntur immo uoluuntur ergo consilium nasci sub diem debet et hoc quoque nimis tardum est sub manu quod aiunt nascatur quemadmodum autem inueniatur ostendam quotiens quid fugiendum sit aut quid petendum uoles scire ad summum bonum propositum totius uitae tuae respice illi enim consentire debet quidquid agimus non disponet singula nisi cui iam uitae suae summa proposita est nemo quamuis paratos habeat colores similitudinem reddet nisi iam constat quid uelit pingere ideo peccamus quia de partibus uitae omnes deliberamus de tota nemo deliberat scire debet quid petat ille qui sagittam uult mittere et tunc derigere ac moderari manu telum errant consilia nostra quia non habent quo derigantur ignoranti quem portum petat nullus suus uentus est necesse est multum in uita nostra casus possit quia uiuimus casu quibusdam autem euenit ut quaedam scire se nesciant quemadmodum quaerimus saepe eos cum quibus stamus ita plerumque finem summi boni ignoramus appositum nec multis uerbis nec circumitu longo quod sit summum bonum colliges digito ut ita dicam demonstrandum est nec in multa spargendum quid enim ad rem pertinet in particulas illud diducere cum possis dicere summum bonum est quod honestum est et quod magis admireris unum bonum est quod honestum est cetera falsa et adulterina bona sunt hoc si persuaseris tibi et uirtutem adamaueris amare enim parum est quidquid illa contigerit id tibi qualecumque aliis uidebitur faustum felixque erit et torqueri si modo iacueris ipso torquente securior et aegrotare si non male dixeris fortunae si non cesseris morbo omnia denique quae ceteris uidentur mala et mansuescent et in bonum abibunt si super illa eminueris hoc liqueat nihil esse bonum nisi honestum et omnia incommoda suo iure bona uocabuntur quae modo uirtus honestauerit multis uidemur maiora promittere quam recipit humana condicio non immerito ad corpus enim respiciunt reuertantur ad animum iam hominem deo metientur erige te lucili uirorum optime et relinque istum ludum litterarium philosophorum qui rem magnificentissimam ad sillabas uocant qui animum minuta docendo demittunt et conterunt fies similis illis qui inuenerunt ista non qui docent et id agunt ut philosophia potius difficilis quam magna uideatur socrates qui totam philosophiam reuocauit ad mores et hanc summam dixit esse sapientiam bona malaque distinguere sequere inquit illos si quid apud te habeo auctoritatis ut sis beatus et te alicui stultum uideri sine quisquis uolet tibi contumeliam faciat et iniuriam tu tamen nihil patieris si modo tecum erit uirtus si uis inquit beatus esse si fide bona uir bonus sine contemnat te aliquis hoc nemo praestabit nisi qui omnia prior ipse contempserit nisi qui omnia bona exaequauerit quia nec bonum sine honesto est et honestum in omnibus par est quid ergo nihil interest inter praeturam catonis et repulsam nihil interest utrum pharsalica acie cato uincatur an uincat hoc eius bonum quo uictis partibus non potest uinci par erat illi bono quo uictor rediret in patriam et componeret pacem quidni par sit eadem enim uirtute et mala fortuna uincitur et ordinatur bona uirtus autem non potest maior aut minor fieri unius staturae est sed cn pompeius amittet exercitum sed illud pulcherrimum rei publicae praetextum optimates et prima acies pompeianarum partium senatus ferens arma uno proelio profligabuntur et tam magni ruina imperii in totum dissiliet orbem aliqua pars eius in aegipto aliqua in africa aliqua in hispania cadet ne hoc quidem miserae rei publicae continget semel ruere omnia licet fiant iubam in regno suo non locorum notitia adiuuet non popularium pro rege suo uirtus obstinatissima uticensium quoque fides malis fracta deficiat et scipionem in africa nominis sui fortuna destituat olim prouisum est ne quid cato detrimenti caperet uictus est tamen et hoc numera inter repulsas catonis tam magno animo feret aliquid sibi ad uictoriam quam ad praeturam obstitisse quo die repulsus est lusit qua nocte periturus fuit legit eodem loco habuit praetura et uita excidere omnia quae acciderent ferenda esse persuaserat sibi quidni ille mutationem rei publicae forti et aequo pateretur animo quid enim mutationis periculo exceptum non terra non caelum non totus hic rerum omnium contextus quamuis deo agente ducatur non semper tenebit hunc ordinem sed illum ex hoc cursu aliquis dies deiciet certis eunt cuncta temporibus nasci debent crescere exstingui quaecumque supra nos uides currere et haec quibus innixi atque impositi sumus ueluti solidissimis carpentur ac desinent nulli non senectus sua est inaequalibus ista spatiis eodem natura dimittit quidquid est non erit nec peribit sed resoluetur nobis solui perire est proxima enim intuemur ad ulteriora non prospicit mens hebes et quae se corpori addixerit alioqui fortius finem sui suorumque pateretur si speraret ut omnia illa sic uitam mortemque per uices ire et composita dissolui dissoluta componi in hoc opere aeternam artem cuncta temperantis dei uerti itaque ut m cato cum aeuum animo percucurrerit dicet omne humanum genus quodque est quodque erit morte damnatum est omnes quae usquam rerum potiuntur urbes quaeque alienorum imperiorum magna sunt decora ubi fuerint aliquando quaeretur et uario exitii genere tollentur alias destruent bella alias desidia paxque ad inertiam uersa consumet et magnis opibus exitiosa res luxus omnes hos fertiles campos repentini maris inundatio abscondet aut in subitam cauernam considentis soli lapsus abducet quid est ergo quare indigner aut doleam si exiguo momento publica fata praecedo magnus animus deo pareat et quidquid lex uniuersi iubet sine cunctatione patiatur aut in meliorem emittitur uitam lucidius tranquilliusque inter diuina mansurus aut certe sine ullo futurus incommodo si naturae remiscebitur et reuertetur in totum non est ergo m catonis maius bonum honesta uita quam mors honesta quoniam non intenditur uirtus idem esse dicebat socrates ueritatem et uirtutem quomodo illa non crescit sic ne uirtus quidem habet numeros suos plena est non est itaque quod mireris paria esse bona et quae ex proposito sumenda sunt et quae si ita res tulit nam si hanc inaequalitatem receperis ut fortiter torqueri in minoribus bonis numeres numerabis etiam in malis et infelicem socraten dices in carcere infelicem catonem uulnera sua animosius quam fecerat retractantem calamitosissimum omnium regulum fidei poenas etiam hostibus seruatae pendentem atqui nemo hoc dicere ne ex mollissimis quidem ausus est negant enim illum esse beatum sed tamen negant miserum academici ueteres beatum quidem esse etiam inter hos cruciatus fatentur sed non ad perfectum nec ad plenum quod nullo modo potest recipi nisi beatus est in summo bono non est quod summum bonum est supra se gradum non habet si modo illi uirtus inest si illam aduersa non minuunt si manet etiam comminuto corpore incolumis manet autem uirtutem enim intellego animosam et excelsam quam incitat quidquid infestat hunc animum quem saepe induunt generosae indolis iuuenes quos alicuius honestae rei pulchritudo percussit ut omnia fortuita contemnant profecto sapientia non infundet et tradet persuadebit unum bonum esse quod honestum hoc nec remitti nec intendi posse non magis quam regulam qua rectum probari solet flectes quidquid ex illa mutaueris iniuria est recti idem ergo de uirtute dicemus et haec recta est flexuram non recipit rigidari quidem amplius intendi potest haec de omnibus rebus iudicat de hac nulla si rectior ipsa non potest fieri ne quae ab illa quidem fiunt alia aliis rectiora sunt huic enim necesse est respondeant ita paria sunt quid ergo inquis iacere in conuiuio et torqueri paria sunt hoc mirum uidetur tibi illud licet magis admireris iacere in conuiuio malum est iacere in eculeo bonum est si illud turpiter hoc honeste fit bona ista aut mala non efficit materia sed uirtus haec ubicumque apparuit omnia eiusdem mensurae ac pretii sunt in oculos nunc mihi manus intentat ille qui omnium animum aestimat ex suo quod dicam paria bona esse honeste iudicantis et honeste periclitantis quod dicam paria bona esse eius qui triumphat et eius qui ante currum uehitur inuictus animo non putant enim fieri quidquid facere non possunt ex infirmitate sua ferunt de uirtute sententiam quid miraris si uri uulnerari occidi alligari iuuat aliquando etiam libet luxurioso frugalitas poena est pigro supplicii loco labor est delicatus miseretur industrii desidioso studere torqueri est eodem modo haec ad quae omnes imbecilli sumus dura atque intoleranda credimus obliti quam multis tormentum sit uino carere aut prima luce excitari non ista difficilia sunt natura sed nos fluuidi et enerues magno animo de rebus magnis iudicandum est alioqui uidebitur illarum uitium esse quod nostrum est sic quaedam rectissima cum in aquam demissa sunt speciem curui praefractique uisentibus reddunt non tantum quid uideas sed quemadmodum refert animus noster ad uera perspicienda caligat da mihi adulescentem incorruptum et ingenio uegetum dicet fortunatiorem sibi uideri qui omnia rerum aduersarum onera rigida ceruice sustollat qui supra fortunam exstet non est mirum in tranquillitate non concuti illud mirare ibi extolli aliquem ubi omnes deprimuntur ibi stare ubi omnes iacent quid est in tormentis quid est in aliis quae aduersa appellamus mali hoc ut opinor succidere mentem et incuruari et succumbere quorum nihil sapienti uiro potest euenire stat rectus sub quolibet pondere nulla illum res minorem facit nihil illi eorum quae ferenda sunt displicet nam quidquid cadere in hominem potest in se cecidisse non queritur uires suas nouit scit se esse oneri ferendo non educo sapientem ex hominum numero nec dolores ab illo sicut ab aliqua rupe nullum sensum admittente summoueo memini ex duabus illum partibus esse compositum altera est irrationalis haec mordetur uritur dolet altera rationalis haec inconcussas opiniones habet intrepida est et indomita in hac positum est summum illud hominis bonum antequam impleatur incerta mentis uolutatio est cum uero perfectum est immota illi stabilitas est itaque inchoatus et ad summa procedens cultorque uirtutis etiam si appropinquat perfecto bono sed ei nondum summam manum imposuit ibit interim cessim et remittet aliquid ex intentione mentis nondum enim incerta transgressus est etiam nunc uersatur in lubrico beatus uero et uirtutis exactae tunc se maxime amat cum fortissime expertus est et metuenda ceteris si alicuius honesti officii pretia sunt non tantum fert sed amplexatur multoque audire mauult tanto melior quam tanto felicior uenio nunc illo quo me uocat exspectatio tua ne extra rerum naturam uagari uirtus nostra uideatur et tremet sapiens et dolebit et expallescet hi enim omnes corporis sensus sunt ubi ergo calamitas ubi illud malum uerum est illic scilicet si ista animum detrahunt si ad confessionem seruitutis adducunt si illi paenitentiam sui faciunt sapiens quidem uincit uirtute fortunam at multi professi sapientiam leuissimis nonnumquam minis exterriti sunt hoc loco nostrum uitium est qui idem a sapiente exigimus et a proficiente suadeo adhuc mihi ista quae laudo nondum persuadeo etiam si persuasissem nondum tam parata haberem aut tam exercitata ut ad omnes casus procurrerent quemadmodum lana quosdam colores semel ducit quosdam nisi saepius macerata et recocta non perbibit sic alias disciplinas ingenia cum accepere protinus praestant haec nisi alte descendit et diu sedit et animum non colorauit sed infecit nihil ex iis quae promiserat praestat cito hoc potest tradi et paucissimis uerbis unum bonum esse uirtutem nullum certe sine uirtute et ipsam uirtutem in parte nostri meliore id est rationali positam quid erit haec uirtus iudicium uerum et immotum ab hoc enim impetus uenient mentis ab hoc omnis species quae impetum mouet redigetur ad liquidum huic iudicio consentaneum erit omnia quae uirtute contacta sunt et bona iudicare et inter se paria corporum autem bona corporibus quidem bona sunt sed in totum non sunt bona his pretium quidem erit aliquod ceterum dignitas non erit magnis inter se interuallis distabunt alia minora alia maiora erunt et in ipsis sapientiam sectantibus magna discrimina esse fateamur necesse est alius iam in tantum profecit ut contra fortunam audeat attollere oculos sed non pertinaciter cadunt enim nimio splendore praestricti alius in tantum ut possit cum illa conferre uultum nisi iam peruenit ad summum et fiduciae plenus est imperfecta necesse est labent et modo prodeant modo sublabantur aut succidant sublabentur autem nisi ire et niti perseuerauerint si quicquam ex studio et fideli intentione laxauerint retro eundum est nemo profectum ibi inuenit ubi reliquerat instemus itaque et perseueremus plus quam profligauimus restat sed magna pars est profectus uelle proficere huius rei conscius mihi sum uolo et mente tota uolo te quoque instinctum esse et magno ad pulcherrima properare impetu uideo properemus ita demum uita beneficium erit alioquin mora est et quidem turpis inter foeda uersantibus id agamus ut nostrum omne tempus sit non erit autem nisi prius nos nostri esse coeperimus quando continget contemnere utramque fortunam quando continget omnibus oppressis affectibus et sub arbitrium suum adductis hanc uocem emittere uici quem uicerim quaeris non persas nec extrema medorum nec si quid ultra dahas bellicosum iacet sed auaritiam sed ambitionem sed metum mortis qui uictores gentium uicit uale lxxii quod quaeris a me liquebat mihi sic rem edidiceram per se sed diu non retemptaui memoriam meam itaque non facile me sequitur quod euenit libris situ cohaerentibus hoc euenisse mihi sentio explicandus est animus et quaecumque apud illum deposita sunt subinde excuti debent ut parata sint quotiens usus exegerit ergo hoc in praesentia differamus multum enim operae multum diligentiae poscit cum primum longiorem eodem loco sperauero moram tunc istud in manus sumam quaedam enim sunt quae possis et in cisio scribere quaedam lectum et otium et secretum desiderant nihilominus his quoque occupatis diebus agatur aliquid et quidem totis numquam enim non succedent occupationes nouae serimus illas itaque ex una exeunt plures deinde ipsi nobis dilationem damus cum hoc peregero toto animo incumbam et si hanc rem molestam composuero studio me dabo non cum uacaueris philosophandum est sed ut philosopheris uacandum est omnia alia neglegenda ut huic assideamus cui nullum tempus satis magnum est etiam si a pueritia usque ad longissimos humani aeui terminos uita producitur non multum refert utrum omittas philosophiam an intermittas non enim ubi interrupta est manet sed eorum more quae intenta dissiliunt usque ad initia sua recurrit quod a continuatione discessit resistendum est occupationibus nec explicandae sed summouendae sunt tempus quidem nullum est parum idoneum studio salutari atqui multi inter illa non student propter quae studendum est incidet aliquid quod impediat non quidem eum cuius animus in omni negotio laetus atque alacer est imperfectis adhuc interscinditur laetitia sapientis uero contexitur gaudium nulla causa rumpitur nulla fortuna semper et ubique tranquillus est non enim ex alieno pendet nec fauorem fortunae aut hominis exspectat domestica illi felicitas est exiret ex animo si intraret ibi nascitur aliquando extrinsecus quo admoneatur mortalitatis interuenit sed id leue et quod summam cutem stringat aliquo inquam incommodo afflatur maximum autem illud bonum fixum est ita dico extrinsecus aliqua sunt incommoda uelut in corpore interdum robusto solidoque eruptiones quaedam pustularum et ulcuscula nullum in alto malum est hoc inquam interest inter consummatae sapientiae uirum et alium procedentis quod inter sanum et ex morbo graui ac diutino emergentem cui sanitatis loco est leuior accessio hic nisi attendit subinde grauatur et in eadem reuoluitur sapiens recidere non potest ne incidere quidem amplius corpori enim ad tempus bona ualetudo est quam medicus etiam si reddidit non praestat saepe ad eundem qui aduocauerat excitatur animus semel in totum sanatur dicam quomodo intellegas sanum si se ipse contentus est si confidit sibi si scit omnia uota mortalium omnia beneficia quae dantur petunturque nullum in beata uita habere momentum nam cui aliquid accedere potest id imperfectum est cui aliquid abscedere potest id imperpetuum est cuius perpetua futura laetitia est is suo gaudeat omnia autem quibus uulgus inhiat ultro citroque fluunt nihil dat fortuna mancipio sed haec quoque fortuita tunc delectant cum illa ratio temperauit ac miscuit haec est quae etiam externa commendet quorum auidis usus ingratus est solebat attalus hac imagine uti uidisti aliquando canem missa a domino frusta panis aut carnis aperto ore captantem quidquid excepit protinus integrum deuorat et semper ad spem uenturi hiat idem euenit nobis quidquid exspectantibus fortuna proiecit id sine ulla uoluptate demittimus statim ad rapinam alterius erecti et attoniti hoc sapienti non euenit plenus est etiam si quid obuenit secure excipit ac reponit laetitia fruitur maxima continua sua habet aliquis bonam uoluntatem habet profectum sed cui multum desit a summo hic deprimitur alternis et extollitur ac modo in caelum alleuatur modo defertur ad terram imperitis ac rudibus nullus praecipitationis finis est in epicureum illud chaos decidunt inane sine termino est adhuc genus tertium eorum qui sapientiae alludunt quam non quidem contigerunt in conspectu tamen et ut ita dicam sub ictu habent hi non concutiuntur ne defluunt quidem nondum in sicco iam in portu sunt ergo cum tam magna sint inter summos imosque discrimina cum medios quoque sequatur fluctus suus sequatur ingens periculum ad deteriora redeundi non debemus occupationibus indulgere excludendae sunt si semel intrauerint in locum suum alias substituent principiis illarum obstemus melius non incipient quam desinent uale lxxiii errare mihi uidentur qui existimant philosophiae fideliter deditos contumaces esse ac refractarios contemptores magistratuum aut regum eorumue per quos publica administrantur ex contrario enim nulli aduersus illos gratiores sunt nec immerito nullis enim plus praestant quam quibus frui tranquillo otio licet itaque ii quibus multum ad propositum bene uiuendi confert securitas publica necesse est auctorem huius boni ut parentem colant multo quidem magis quam illi inquieti et in medio positi qui multa principibus debent sed multa et imputant quibus numquam tam plene occurrere ulla liberalitas potest ut cupiditates illorum quae crescunt dum implentur exsatiet quisquis autem de accipiendo cogitat oblitus accepti est nec ullum habet malum cupiditas maius quam quod ingrata est adice nunc quod nemo eorum qui in re publica uersantur quot uincat sed a quibus uincatur aspicit et illis non tam iucundum est multos post se uidere quam graue aliquem ante se habet hoc uitium omnis ambitio non respicit nec ambitio tantum instabilis est uerum cupiditas omnis quia incipit semper a fine at ille uir sincerus ac purus qui reliquit et curiam et forum et omnem administrationem rei publicae ut ad ampliora secederet diligit eos per quos hoc ei facere tuto licet solusque illis gratuitum testimonium reddit et magnam rem nescientibus debet quemadmodum praeceptores suos ueneratur ac suspicit quorum beneficio illis inuiis exit sic et hos sub quorum tutela positus exercet artes bonas uerum alios quoque rex uiribus suis protegit quis negat sed quemadmodum neptuno plus debere se iudicat ex iis qui eadem tranquillitate usi sunt qui plura et pretiosiora illo mari uexit animosius a mercatore quam a uectore soluitur uotum et ex ipsis mercatoribus effusius ratus est qui odores ac purpuras et auro pensanda portabat quam qui uilissima quaeque et saburrae loco futura congesserat sic huius pacis beneficium ad omnis pertinentis altius ad eos peruenit qui illa bene utuntur multi enim sunt ex his togatis quibus pax operosior bello est an idem existimas pro pace debere eos qui illam ebrietati aut libidini impendunt aut aliis uitiis quae uel bello rumpenda sunt nisi forte tam iniquum putas esse sapientem ut nihil uiritim se debere pro communibus bonis iudicet soli lunaeque plurimum debeo et non uni mihi oriuntur anno temperantique annum deo priuatim obligatus sum quamuis nihil in meum honorem discripta sint stulta auaritia mortalium possessionem proprietatemque discernit nec quicquam suum credit esse quod publicum est at ille sapiens nihil magis suum iudicat quam cuius illi cum humano genere consortium est nec enim essent ista communia nisi pars illorum pertineret ad singulos socium efficit etiam quod ex minima portione commune est adice nunc quod magna et uera bona non sic diuiduntur ut exiguum in singulos cadat ad unumquemque tota perueniunt e congiario tantum ferunt homines quantum in capita promissum est epulum et uisceratio et quidquid aliud manu capitur discedit in partes at haec indiuidua bona pax et libertas ea tam omnium tota quam singulorum sunt cogitat itaque per quem sibi horum usus fructusque contingat per quem non ad arma illum nec ad seruandas uigilias nec ad tuenda moenia et multiplex belli tributum publica necessitas uocet agitque gubernatori suo gratias hoc docet philosophia praecipue bene debere beneficia bene soluere interdum autem solutio est ipsa confessio confitebitur ergo multum se debere ei cuius administratione ac prouidentia contingit illi pingue otium et arbitrium sui temporis et imperturbata publicis occupationibus quies o meliboee deus nobis haec otia fecit namque erit ille mihi semper deus si illa quoque otia multum auctori suo debent quorum munus hoc maximum est ille meas errare boues ut cernis et ipsum ludere quae uellem calamo permisit agresti quanti aestimamus hoc otium quod inter deos agitur quod deos facit ita dico lucili et te in caelum compendiario uoco solebat sextius dicere iouem plus non posse quam bonum uirum plura iuppiter habet quae praestet hominibus sed inter duos bonos non est melior qui locupletior non magis quam inter duos quibus par scientia regendi gubernaculum est meliorem dixeris cui maius speciosiusque nauigium est iuppiter quo antecedit uirum bonum diutius bonus est sapiens nihilo se minoris aestimat quod uirtutes eius spatio breuiore cluduntur quemadmodum ex duobus sapientibus qui senior decessit non est beatior eo cuius intra pauciores annos terminata uirtus est sic deus non uincit sapientem felicitate etiam si uincit aetate non est uirtus maior quae longior iuppiter omnia habet sed nempe aliis tradidit habenda ad ipsum hic unus usus pertinet quod utendi omnibus causa est sapiens tam aequo animo omnia apud alios uidet contemnitque quam iuppiter et hoc se magis suspicit quod iuppiter uti illis non potest sapiens non uult credamus itaque sextio monstranti pulcherrimum iter et clamanti hac itur ad astra hac secundum frugalitatem hac secundum temperantiam hac secundum fortitudinem non sunt dii fastidiosi non inuidi admittunt et ascendentibus manum porrigunt miraris hominem ad deos ire deus ad homines uenit immo quod est propius in homines uenit nulla sine deo mens bona est semina in corporibus humanis diuina dispersa sunt quae si bonus cultor excipit similia origini prodeunt et paria iis ex quibus orta sunt surgunt si malus non aliter quam humus sterilis ac palustris necat ac deinde creat purgamenta pro frugibus uale lxxiu epistula tua delectauit me et marcentem excitauit memoriam quoque meam quae iam mihi segnis ac lenta est euocauit quidni tu mi lucili maximum putes instrumentum uitae beatae hanc persuasionem unum bonum esse quod honestum est nam qui alia bona iudicat in fortunae uenit potestatem alieni arbitrii fit qui omne bonum honesto circumscripsit intra se felix est hic amissis liberis maestus hic sollicitus aegris hic turpibus et aliqua sparsis infamia tristis illum uidebis alienae uxoris amore cruciari illum suae non deerit quem repulsa distorqueat erunt quos ipse honor uexet illa uero maxima ex omni mortalium populo turba miserorum quam exspectatio mortis exagitat undique impendens nihil enim est unde non subeat itaque ut in hostili regione uersantibus huc et illuc circumspiciendum est et ad omnem strepitum circumagenda ceruix nisi hic timor e pectore eiectus est palpitantibus praecordiis uiuitur occurrent acti in exsilium et euoluti bonis occurrent quod genus egestatis grauissimum est in diuitis inopes occurrent naufragi similiaue naufragis passi quos aut popularis ira aut inuidia perniciosum optimis telum inopinantis securosque disiecit procellae more quae in ipsa sereni fiducia solet emergere aut fulminis 