subiti ad cuius ictum etiam uicina tremuerunt nam ut illic quisquis ab igne propior stetit percusso similis obstipuit sic in his per aliquam uim accidentibus unum calamitas opprimit ceteros metus paremque passis tristitiam facit pati posse omnium animos mala aliena ac repentina sollicitant quemadmodum aues etiam inanis fundae sonus territat ita nos non ad ictum tantum exagitamur sed ad crepitum non potest ergo quisquam beatus esse qui huic se opinioni credidit non enim beatum est nisi quod intrepidum inter suspecta male uiuitur quisquis se multum fortuitis dedit ingentem sibi materiam perturbationis et inexplicabilem fecit una haec uia est ad tuta uadenti externa despicere et honesto esse contentum nam qui aliquid uirtute melius putat aut ullum praeter illam bonum ad haec quae a fortuna sparguntur sinum expandit et sollicitus missilia eius exspectat hanc enim imaginem animo tuo propone ludos facere fortunam et in hunc mortalium coetum honores diuitias gratiam excutere quorum alia inter diripientium manus scissa sunt alia infida societate diuisa alia magno detrimento eorum in quos deuenerant prensa ex quibus quaedam aliud agentibus inciderunt quaedam quia nimis captabantur amissa et dum auide rapiuntur expulsa sunt nulli uero etiam cui rapina feliciter cessit gaudium rapti durauit in posterum itaque prudentissimus quisque cum primum induci uidet munuscula a theatro fugit et scit magno parua constare nemo manum conserit cum recedente nemo exeuntem ferit circa praemium rixa est idem in his euenit quae fortuna desuper iactat aestuamus miseri distringimur multas habere cupimus manus modo in hanc partem modo in illam respicimus nimis tarde nobis mitti uidentur quae cupiditates nostras irritant ad paucos peruentura exspectata omnibus ire obuiam cadentibus cupimus gaudemus si quid inuasimus inuadendique aliquos spes uana delusit uilem praedam magno aliquo incommodo luimus aut de fallimur secedamus itaque ab istis ludis et demus raptoribus locum illi spectent bona ista pendentia et ipsi magis pendeant quicumque beatus esse constituet unum esse bonum putet quod honestum est nam si ullum aliud existimat primum male de prouidentia iudicat quia multa incommoda iustis uiris accidunt et quia quidquid nobis dedit breue est et exiguum si compares mundi totius aeuo ex hac deploratione nascitur ut ingrati diuinorum interpretes simus querimur quod non semper quod et pauca nobis et incerta et abitura contingant inde est quod nec uiuere nec mori uolumus uitae nos odium tenet timor mortis natat omne consilium nec implere nos ulla felicitas potest causa autem est quod non peruenimus ad illud bonum immensum et insuperabile ubi necesse est resistat uoluntas nostra quia ultra summum non est locus quaeris quare uirtus nullo egeat praesentibus gaudet non concupiscit absentia nihil non illi magnum est quod satis ab hoc discede iudicio non pietas constabit non fides multa enim utramque praestare cupienti patienda sunt ex iis quae mala uocantur multa impendenda ex iis quibus indulgemus tamquam bonis perit fortitudo quae periculum facere debet sui perit magnanimitas quae non potest eminere nisi omnia uelut minuta contempsit quae pro maximis uulgus optat perit gratia et relatio gratiae si timemus laborem si quicquam pretiosius fide nouimus si non optima spectamus sed ut illa praeteream aut ista bona non sunt quae uocantur aut homo felicior deo est quoniam quidem quae cara nobis sunt non habet in usu deus nec enim libido ad illum nec epularum lautitia nec opes nec quicquam ex his hominem inescantibus et uili uoluptate ducentibus pertinet ergo aut credibile est bona deo deesse aut hoc ipsum argumentum est bona non esse quod deo desunt adice quod multa quae bona uideri uolunt animalibus quam homini pleniora contingunt illa cibo auidius utuntur uenere non aeque fatigantur uirium illis maior est et aequabilior firmitas sequitur ut multo feliciora sint homine nam sine nequitia sine fraudibus degunt fruuntur uoluptatibus quas et magis capiunt et ex facili sine ullo pudoris aut paenitentiae metu considera tu itaque an id bonum uocandum sit quo deus ab homine homo ab animalibus uincitur summum bonum in animo contineamus obsolescit si ab optima nostri parte ad pessimam transit et transfertur ad sensus qui agiliores sunt animalibus mutis non est summa felicitatis nostrae in carne ponenda bona illa sunt uera quae ratio dat solida ac sempiterna quae cadere non possunt ne decrescere quidem ac minui cetera opinione bona sunt et nomen quidem habent commune cum ueris proprietas quidem in illis boni non est itaque commoda uocentur et ut nostra lingua loquar producta ceterum sciamus mancipia nostra esse non partes et sint apud nos sed ita ut meminerimus extra nos esse etiam si apud nos sint inter subiecta et humilia numerentur propter quae nemo se attollere debeat quid enim stultius quam aliquem eo sibi placere quod ipse non fecit omnia ista nobis accedant non haereant ut si abducentur sine ulla nostri laceratione discedant utamur illis non gloriemur et utamur parce tamquam depositis apud nos et abituris quisquis illa sine ratione possedit non diu tenuit ipsa enim se felicitas nisi temperatur premit si fugacissimis bonis credidit cito deseritur et ut deseratur affligitur paucis deponere felicitatem molliter licuit ceteri cum iis inter quae eminuere labuntur et illos degrauant ipsa quae extulerant ideo adhibebitur prudentia quae modum illis ac parsimoniam imponat quoniam quidem licentia opes suas praecipitat atque urget nec umquam immodica durarunt nisi illa moderatrix ratio compescuit hoc multarum tibi urbium ostendet euentus quarum in ipso flore luxuriosa imperia ceciderunt et quidquid uirtute partum erat intemperantia corruit aduersus hos casus muniendi sumus nullus autem contra fortunam inexpugnabilis murus est intus instruamur si illa pars tuta est pulsari homo potest capi non potest quod sit hoc instrumentum scire desideras nihil indignetur sibi accidere sciatque illa ipsa quibus laedi uidetur ad conseruationem uniuersi pertinere et ex iis esse quae cursum mundi officiumque consummant placeat homini quidquid deo placuit ob hoc ipsum se suaque miretur quod non potest uinci quod mala ipsa sub se tenet quod ratione qua ualentius nihil est casum doloremque et iniuriam subigit ama rationem huius te amor contra durissima armabit feras catulorum amor in uenabula impingit feritasque et inconsultus impetus praestat indomitas iuuenilia nonnumquam ingenia cupido gloriae in contemptum tam ferri quam ignium misit species quosdam atque umbra uirtutis in mortem uoluntariam trudit quanto his omnibus fortior ratio est quanto constantior tanto uehementius per metus ipsos et pericula exibit nihil agitis inquit quod negatis ullum esse aliud honesto bonum non faciet uos haec munitio tutos a fortuna et immunes dicitis enim inter bona esse liberos pios et bene moratam patriam et parentes bonos horum pericula non potestis spectare securi perturbabit uos obsidio patriae liberorum mors parentum seruitus quid aduersus hos pro nobis responderi soleat ponam deinde tunc adiciam quid praeterea respondendum putem alia condicio est in iis quae ablata in locum suum aliquid incommodi substituunt tamquam bona ualetudo uitiata in malam transfert acies oculorum exstincta caecitate nos afficit non tantum uelocitas perit poplitibus incisis sed debilitas pro illa subit hoc non est periculum in iis quae paulo ante rettulimus quare si amicum bonum amisi non est mihi pro illo perfidia patienda nec si bonos liberos extuli in illorum locum impietas succedit deinde non amicorum illic aut liberorum interitus sed corporum est bonum autem uno modo perit si in malum transit quod natura non patitur quia omnis uirtus et opus omne uirtutis incorruptum manet deinde etiam si amici perierunt etiam si probati respondentesque uoto patris liberi est quod illorum expleat locum quid sit quaeris quod illos quoque bonos fecerat uirtus haec nihil uacare patitur loci totum animum tenet desiderium omnium tollit sola satis est omnium enim bonorum uis et origo in ipsa est quid refert an aqua decurrens intercipiatur atque abeat si fons ex quo fluxerat saluus est non dices uitam iustiorem saluis liberis quam amissis nec ordinatiorem nec prudentiorem nec honestiorem ergo ne meliorem quidem non facit adiectio amicorum sapientiorem non facit stultiorem detractio ergo nec beatiorem aut miseriorem quamdiu uirtus salua fuerit non senties quidquid abscesserit quid ergo non est beatior et amicorum et liberorum turba succinctus quidni non sit summum enim bonum nec infringitur nec augetur in suo modo permanet utcumque fortuna se gessit siue illi senectus longa contigit siue citra senectutem finitus est eadem mensura summi boni est quamuis aetatis diuersa sit utrum maiorem an minorem circulum scribas ad spatium eius pertinet non ad formam licet alter diu manserit alterum statim obduxeris et in eum in quo scriptus est puluerem solueris in eadem uterque forma fuit quod rectum est nec magnitudine aestimatur nec numero nec tempore non magis produci quam contrahi potest honestam uitam ex centum annorum numero in quantum uoles corripe et in unum diem coge aeque honesta est modo latius uirtus funditur regna urbes prouincias temperat fert leges colit amicitias inter propinquos liberosque dispensat officia modo arto fine circumdatur paupertatis exsilii orbitatis non tamen minor est si ex altiore fastigio in humile subducitur in priuatum ex regio ex publico et spatioso iure in angustias domus uel anguli coit aeque magna est etiam si in se recessit undique exclusa nihilominus enim magni spiritus est et erecti exactae prudentiae indeclinabilis iustitiae ergo aeque beata est beatum enim illud uno loco positum est in ipsa mente stabile grande tranquillum quod sine scientia diuinorum humanorumque non potest effici sequitur illud quod me responsurum esse dicebam non affligitur sapiens liberorum amissione non amicorum eodem enim animo fert illorum mortem quo suam exspectat non magis hanc timet quam illam dolet uirtus enim conuenientia constat omnia opera eius cum ipsa concordant et congruunt haec concordia perit si animus quem excelsum esse oportet luctu aut desiderio summittitur inhonesta est omnis trepidatio et sollicitudo in ullo actu pigritia honestum enim securum et expeditum est interritum est in procinctu stat quid ergo non aliquid perturbationi simile patietur non et color eius mutabitur et uultus agitabitur et artus refrigescent et quidquid aliud non ex imperio animi sed inconsulto quodam naturae impetu geritur fateor sed manebit illi persuasio eadem nihil illorum malum esse nec dignum ad quod mens sana deficiat omnia quae facienda erunt audaciter faciet et prompte hoc enim stultitiae proprium quis dixerit ignaue et contumaciter facere quae faciat et alio corpus impellere alio animum distrahique inter diuersissimos motus nam propter illa ipsa quibus extollit se miraturque contempta est et ne illa quidem quibus gloriatur libenter facit si uero aliquod timetur malum eo proinde dum exspectat quasi uenisset urguetur et quidquid ne patiatur timet iam metu patitur quemadmodum in corporibus infirmis languorem signa praecurrunt quaedam enim segnitia eneruis est et sine labore ullo lassitudo et oscitatio et horror membra percurrens sic infirmus animus multo ante quam opprimatur malis quatitur praesumit illa et ante tempus cadit quid autem dementius quam angi futuris nec se tormento reseruare sed arcessere sibi miserias et admouere quas optimum est differre si discutere non possis uis scire futuro neminem debere torqueri quicumque audierit post quinquagesimum annum sibi patienda supplicia non perturbatur nisi si medium spatium transiluerit et se in illam saeculo post futuram sollicitudinem immiserit eodem modo fit ut animos libenter aegros et captantes causas doloris uetera atque obliterata contristent et quae praeterierunt et quae futura sunt absunt neutra sentimus non est autem nisi ex eo quod sentias dolor uale l annaei epistularum moralium ad lucilium liber nonus lxxu minus tibi accuratas a me epistulas mitti quereris quis enim accurate loquitur nisi qui uult putide loqui qualis sermo meus esset si una desideremus aut ambularemus inlaboratus et facilis tales esse epistulas meas uolo quae nihil habent accersitum nec fictum si fieri posset quid sentiam ostendere quam loqui mallem etiam si disputarem nec supploderem pedem nec manum iactarem nec attollerem uocem sed ista oratoribus reliquissem contentus sensus meos ad te pertulisse quos nec exornassem nec abiecissem hoc unum plane tibi adprobare uellem omnia me illa sentire quae dicerem nec tantum sentire sed amare aliter homines amicam aliter liberos osculantur tamen in hoc quoque amplexu tam sancto et moderato satis apparet adfectus non mehercules ieiuna esse et arida uolo quae de rebus tam magnis dicentur neque enim philosophia ingenio renuntiat multum tamen operae inpendi uerbis non oportet haec sit propositi nostri summa quod sentimus loquamur quod loquimur sentiamus concordet sermo cum uita ille promissum suum impleuit qui et cum uideas illum et cum audias idem est uidebimus qualis sit quantus sit unus est non delectent uerba nostra sed prosint si tamen contingere eloquentia non sollicito potest si aut parata est aut paruo constat adsit et res pulcherrimas prosequatur sit talis ut res potius quam se ostendat aliae artes ad ingenium totae pertinent hic animi negotium agitur non quaerit aeger medicum eloquentem sed si ita competit ut idem ille qui sanare potest compte de iis quae facienda sunt disserat boni consulet non tamen erit quare gratuletur sibi quod inciderit in medicum etiam disertum hoc enim tale est quale si peritus gubernator etiam formosus est quid aures meas scabis quid oblectas aliud agitur urendus secandus abstinendus sum ad haec adhibitus es curare debes morbum ueterem grauem publicum tantum negotii habes quantum in pestilentia medicus circa uerba occupatus es iamdudum gaude si sufficis rebus quando tam multa disces quando quae didiceris adfiges tibi ita ut excidere non possint quando illa experieris non enim ut cetera memoriae tradidisse satis est in opere temptanda sunt non est beatus qui scit illa sed qui facit quid ergo infra illum nulli gradus sunt statim a sapientia praeceps est non ut existimo nam qui proficit in numero quidem stultorum est magno tamen interuallo ab illis diducitur inter ipsos quoque proficientes sunt magna discrimina in tres classes ut quibusdam placet diuiduntur primi sunt qui sapientiam nondum habent sed iam in uicinia eius constiterunt tamen etiam quod prope est extra est qui sint hi quaeris qui omnes iam adfectus ac uitia posuerunt quae erant conplectenda didicerunt sed illis adhuc inexperta fiducia est bonum suum nondum in usu habent iam tamen in illa quae fugerunt decidere non possunt iam ibi sunt unde non est retro lapsus sed hoc illis de se nondum liquet quod in quadam epistula scripsisse me memini scire se nesciunt iam contigit illis bono suo frui nondum confidere quidam hoc proficientium genus de quo locutus sum ita conplectuntur ut illos dicant iam effugisse morbos animi adfectus nondum et adhuc in lubrico stare quia nemo sit extra periculum malitiae nisi qui totam eam excussit nemo autem illam excussit nisi qui pro illa sapientiam adsumpsit quid inter morbos animi intersit et adfectus saepe iam dixi nunc quoque te admonebo morbi sunt inueterata uitia et dura ut auaritia ut ambitio nimio artius haec animum inplicuerunt et perpetua eius mala esse coeperunt ut breuiter finiam morbus est iudicium in prauo pertinax tamquam ualde expetenda sint quae leuiter expetenda sunt uel si mauis ita finiamus nimis inminere leuiter petendis uel ex toto non petendis aut in magno pretio habere in aliquo habenda uel in nullo adfectus sunt motus animi inprobabiles subiti et concitati qui frequentes neglectique fecere morbum sicut destillatio una nec adhuc in morem adducta tussim facit adsidua et uetus pthisin itaque qui plurimum profecere extra morbos sunt adfectus adhuc sentiunt perfecto proximi secundum genus est eorum qui et maxima animi mala et adfectus deposuerunt sed ita ut non sit illis securitatis suae certa possessio possunt enim in eadem relabi tertium illud genus extra multa et magna uitia est sed non extra omnia effugit auaritiam sed iram adhuc sentit iam non sollicitatur libidine etiamnunc ambitione iam non concupiscit sed adhuc timet et in ipso metu ad quaedam satis firmus est quibusdam cedit mortem contemnit dolorem reformidat de hoc loco aliquid cogitemus bene nobiscum agetur si in hunc admittimur numerum magna felicitate naturae magnaque et adsidua intentione studii secundus occupatur gradus sed ne hic quidem contemnendus est color tertius cogita quantum circa te uideas malorum aspice quam nullum sit nefas sine exemplo quantum cotidie nequitia proficiat quantum publice priuatimque peccetur intelleges satis nos consequi si inter pessimos non sumus ego uero inquis spero me posse et amplioris ordinis fieri optauerim hoc nobis magis quam promiserim praeoccupati sumus ad uirtutem contendimus inter uitia districti pudet dicere honesta colimus quantum uacat at quam grande praemium expectat si occupationes nostras et mala tenacissima abrumpimus non cupiditas nos non timor pellet inagitati terroribus incorrupti uoluptatibus nec mortem horrebimus nec deos sciemus mortem malum non esse deos malo non esse tam inbecillum est quod nocet quam cui nocetur optima ui noxia carent expectant nos si ex hac aliquando faece in illud euadimus sublime et excelsum tranquillitas animi et expulsis erroribus absoluta libertas quaeris quae sit ista non homines timere non deos nec turpia uelle nec nimia in se ipsum habere maximam potestatem inaestimabile bonum est suum fieri uale lxxui inimicitias mihi denuntias si quicquam ex iis quae cotidie facio ignoraueris uide quam simpliciter tecum uiuam hoc quoque tibi committam philosophum audio et quidem quintum iam diem habeo ex quo in scholam eo et ab octaua disputantem audio bona inquis aetate quidni bona quid autem stultius est quam quia diu non didiceris non discere quid ergo idem faciam quod trossuli et iuuenes bene mecum agitur si hoc unum senectutem meam dedecet omnis aetatis homines haec schola admittit in hoc senescamus ut iuuenes sequamur in theatrum senex ibo et in circum deferar et nullum par sine me depugnabit ad philosophum ire erubescam tamdiu discendum est quamdiu nescias si prouerbio credimus quamdiu uiuas nec ulli hoc rei magis conuenit quam huic tamdiu discendum est quemadmodum uiuas quamdiu uiuas ego tamen illic aliquid et doceo quaeris quid doceam etiam seni esse discendum pudet autem me generis humani quotiens scholam intraui praeter ipsum theatrum neapolitanorum ut scis transeundum est metronactis petenti domum illud quidem fartum est et ingenti studio quis sit pithaules bonus iudicatur habet tubicen quoque graecus et praeco concursum at in illo loco in quo uir bonus quaeritur in quo uir bonus discitur paucissimi sedent et hi plerisque uidentur nihil boni negotii habere quod agant inepti et inertes uocantur mihi contingat iste derisus aequo animo audienda sunt inperitorum conuicia et ad honesta uadenti contemnendus est ipse contemptus perge lucili et propera ne tibi accidat quod mihi ut senex discas immo ideo magis propera quoniam id nunc adgressus es quod perdiscere uix senex possis quantum inquis proficiam quantum temptaueris quid expectas nulli sapere casu obtigit pecunia ueniet ultro honor offeretur gratia ac dignitas fortasse ingerentur tibi uirtus in te non incidet ne leui quidem opera aut paruo labore cognoscitur sed est tanti laborare omnia bona semel occupaturo unum est enim bonum quod honestum in illis nihil inuenies ueri nihil certi quaecumque famae placent quare autem unum sit bonum quod honestum dicam quoniam parum me exsecutum priore epistula iudicas magisque hanc rem tibi laudatam quam probatam putas et in artum quae dicta sunt contraham omnia suo bono constant uitem fertilitas commendat et sapor uini uelocitas ceruum quam fortia dorso iumenta sint quaeris quorum hic unus est usus sarcinam ferre in cane sagacitas prima est si inuestigare debet feras cursus si consequi audacia si mordere et inuadere id in quoque optimum esse debet cui nascitur quo censetur in homine quid est optimum ratio hac antecedit animalia deos sequitur ratio ergo perfecta proprium bonum est cetera illi cum animalibus satisque communia sunt ualet et leones formonsus est et pauones uelox est et equi non dico in his omnibus uincitur non quaero quid in se maximum habeat sed quid suum corpus habet et arbores habet impetum ac motum uoluntarium et bestiae et uermes habet uocem sed quanto clariorem canes acutiorem aquilae grauiorem tauri dulciorem mobilioremque luscinii quid est in homine proprium ratio haec recta et consummata felicitatem hominis impleuit ergo si omnis res cum bonum suum perfecit laudabilis est et ad finem naturae suae peruenit homini autem suum bonum ratio est si hanc perfecit laudabilis est et finem naturae suae tetigit haec ratio perfecta uirtus uocatur eademque honestum est id itaque unum bonum est in homine quod unum hominis est nunc enim non quaerimus quid sit bonum sed quid sit hominis bonum si nullum aliud est hominis quam ratio haec erit unum eius bonum sed pensandum cum omnibus si sit aliquis malus puto inprobabitur si bonus puto probabitur id ergo in homine primum solumque est quo et probatur et inprobatur non dubitas an hoc sit bonum dubitas an solum bonum sit si quis omnia alia habeat ualetudinem diuitias imagines multas frequens atrium sed malus ex confesso sit inprobabis illum item si quis nihil quidem eorum quae rettuli habeat deficiatur pecunia clientium turba nobilitate et auorum proauorumque serie sed ex confesso bonus sit probabis illum ergo hoc unum est bonum hominis quod qui habet etiam si aliis destituitur laudandus est quod qui non habet in omnium aliorum copia damnatur ac reicitur quae condicio rerum eadem hominum est nauis bona dicitur non quae pretiosis coloribus picta est nec cui argenteum aut aureum rostrum est nec cuius tutela ebore caelata est nec quae fiscis atque opibus regiis pressa est sed stabilis et firma et iuncturis aquam excludentibus spissa ad ferendum incursum maris solida gubernaculo parens uelox et non sentiens uentum gladium bonum dices non cui auratus est balteus nec cuius uagina gemmis distinguitur sed cui et ad secandum subtilis acies est et mucro munimentum omne rupturus regula non quam formosa sed quam recta sit quaeritur eo quidque laudatur cui comparatur quod illi proprium est ergo in homine quoque nihil ad rem pertinet quantum aret quantum feneret a quam multis salutetur quam pretioso incumbat lecto quam perlucido poculo bibat sed quam bonus sit bonus autem est si ratio eius explicita et recta est et ad naturae suae uoluntatem accommodata haec uocatur uirtus hoc est honestum et unicum hominis bonum nam cum sola ratio perficiat hominem sola ratio perfecte beatum facit hoc autem unum bonum est quo uno beatus efficitur dicimus et illa bona esse quae a uirtute profecta contractaque sunt id est opera eius omnia sed ideo unum ipsa bonum est quia nullum sine illa est si omne in animo bonum est quidquid illum confirmat extollit amplificat bonum est ualidiorem autem animum et excelsiorem et ampliorem facit uirtus nam cetera quae cupiditates nostras inritant deprimunt quoque animum et labefaciunt et cum uidentur attollere inflant ac multa uanitate deludunt ergo id unum bonum est quo melior animus efficitur omnes actiones totius uitae honesti ac turpis respectu temperantur ad haec faciendi et non faciendi ratio derigitur quid sit hoc dicam uir bonus quod honeste se facturum putauerit faciet etiam sine pecunia si laboriosum erit faciet etiam si damnosum erit faciet etiam si periculosum erit rursus quod turpe erit non faciet etiam si pecuniam adferet etiam si uoluptatem etiam si potentiam ab honesto nulla re deterrebitur ad turpia nulla inuitabitur ergo si honestum utique secuturus est turpe utique uitaturus et in omni actu uitae spectaturus haec duo nec aliud bonum quam honestum nec aliud malum quam turpe si una indeprauata uirtus est et sola permanet tenoris sui unum est bonum uirtus cui iam accidere ne sit bonum non potest mutationis periculum effugit stultitia ad sapientiam erepit sapientia in stultitiam non reuoluitur dixi si forte meministi et concupita uulgo et formidata inconsulto impetu plerosque calcasse inuentus est qui diuitias proiceret inuentus est qui flammis manum inponeret cuius risum non interrumperet tortor qui in funere liberorum lacrimam non mitteret qui morti non trepidus occurreret amor enim ira cupiditas pericula depoposcerunt quod potest breuis obstinatio animi aliquo stimulo excitata quanto magis uirtus quae non ex impetu nec subito sed aequaliter ualet cui perpetuum robur est sequitur ut quae ab inconsultis saepe contemnuntur a sapientibus semper ea nec bona sint nec mala unum ergo bonum ipsa uirtus est quae inter hanc fortunam et illam superba incedit cum magno utriusque contemptu si hanc opinionem receperis aliquid bonum esse praeter honestum nulla non uirtus laborabit nulla enim obtineri poterit si quicquam extra se respexerit quod si est rationi repugnat ex qua uirtutes sunt et ueritati quae sine ratione non est quaecumque autem opinio ueritati repugnat falsa est uirum bonum concedas necesse est summae pietatis erga deos esse itaque quidquid illi accidit aequo animo sustinebit sciet enim id accidisse lege diuina qua uniuersa procedunt quod si est unum illi bonum erit quod honestum in hoc enim positum est et parere diis nec excandescere ad subita nec deplorare sortem suam sed patienter excipere fatum et facere imperata si ullum aliud est bonum quam honestum sequetur nos auiditas uitae auiditas rerum uitam instruentium quod est intolerabile infinitum uagum solum ergo bonum est honestum cui modus est diximus futuram hominum feliciorem uitam quam deorum si ea bona sunt quorum nullus diis usus est tamquam pecunia honores adice nunc quod si modo solutae corporibus animae manent felicior illis status restat quam est dum uersantur in corpore atqui si ista bona sunt quibus per corpora utimur emissis erit peius quod contra fidem est feliciores esse liberis et in uniuersum datis clusas et obsessas illud quoque dixeram si bona sunt ea quae tam homini contingunt quam mutis animalibus et muta animalia beatam uitam actura quod fieri nullo modo potest omnia pro honesto patienda sunt quod non erat faciendum si esset ullum aliud bonum quam honestum haec quamuis latius exsecutus essem priore epistula constrinxi et breuiter percucurri numquam autem uera tibi opinio talis uidebitur nisi animum adleues et te ipse interroges si res exegerit ut pro patria moriaris et salutem omnium ciuium tua redimas an porrecturus sis ceruicem non tantum patienter sed etiam libenter si hoc facturus es nullum aliud bonum est omnia enim relinquis ut hoc habeas uide quanta uis honesti sit pro re publica morieris etiam si statim facturus hoc eris cum scieris tibi esse faciendum interdum ex re pulcherrima magnum gaudium etiam exiguo tempore ac breui capitur et quamuis fructus operis peracti nullus ad defunctum exemptumque rebus humanis pertineat ipsa tamen contemplatio futuri operis iuuat et uir fortis ac iustus cum mortis suae pretia ante se posuit libertatem patriae salutem omnium pro quibus dependit animam in summa uoluptate est et periculo suo fruitur sed ille quoque cui etiam hoc gaudium eripitur quod tractatio operis maximi et ultimi praestat nihil cunctatus desiliet in mortem facere recte pieque contentus oppone etiamnunc illi multa quae dehortentur dic factum tuum matura sequetur obliuio et parum grata existimatio ciuium respondebit tibi ista omnia extra opus meum sunt ego ipsum contemplor hoc esse honestum scio itaque quocumque ducit ac uocat uenio hoc ergo unum bonum est quod non tantum perfectus animus sed generosus quoque et indolis bonae sentit cetera leuia sunt mutabilia itaque sollicite possidentur etiam si fauente fortuna in unum congesta sunt dominis suis incubant grauia et illos semper premunt aliquando et inludunt nemo ex istis quos purpuratos uides felix est non magis quam ex illis quibus sceptrum et chlamidem in scaena fabulae adsignant cum praesente populo lati incesserunt et coturnati simul exierunt excalceantur et ad staturam suam redeunt nemo istorum quos diuitiae honoresque in altiore fastigio ponunt magnus est quare ergo magnus uidetur cum basi illum sua metiris non est magnus pumilio licet in monte constiterit colossus magnitudinem suam seruabit etiam si steterit in puteo hoc laboramus errore sic nobis inponitur quod neminem aestimamus eo quod est sed adicimus illi et ea quibus adornatus est atqui cum uoles ueram hominis aestimationem inire et scire qualis sit nudum inspice ponat patrimonium ponat honores et alia fortunae mendacia corpus ipsum exuat animum intuere qualis quantusque sit alieno an suo magnus si rectis oculis gladios micantes uidet et si scit sua nihil interesse utrum anima per os an per iugulum exeat beatum uoca si cum illi denuntiata sunt corporis 