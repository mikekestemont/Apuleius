qui fidem resurrectionis ante istos sadducaeorum propinquos sine controuersia moratam ita student inquietare ut eam spem negent etiam ad carnem pertinere merito christi quoque carnem quaestionibus distrahunt tanquam aut nullam omnino aut quoquo modo aliam praeter humanam ne si humanam constiterit fuisse praeiudicatum sit aduersus illos eam resurgere omni modo quae in christo resurrexerit igitur unde illi destruunt carnis uota inde nobis erunt praestruenda examinemus corporalem substantiam domini de spiritali enim certum est caro quaeritur ueritas et qualitas eius retractatur an fuerit et unde et cuiusmodi fuerit renuntiatio eius dabit legem nostrae resurrectioni marcion ut carnem christi negaret negauit etiam natiuitatem aut ut natiuitatem negaret negauit et carnem scilicet ne inuicem sibi testimonium responderent natiuitas et caro quia nec natiuitas sine carne nec caro sine natiuitate quasi non eadem licentia haeretica et ipse potuisset aut admissa carne natiuitatem negare ut apelles discipulus et postea desertor ipsius aut et carnem et natiuitatem confessus aliter illas interpretari ut condiscipulus et condesertor eius ualentinus sed et qui carnem christi putatiuam introduxit aeque potuit natiuitatem quoque phantasma confingere ut et conceptus et praegnatus et partus uirginis et ipsius exinde infantis ordo tw dokein haberentur eosdem oculos eosdemque sensus fefellissent quos carnis opinio elusit plane natiuitas a gabriele adnuntiatur quid illi cum angelo creatoris et in uirginis utero conceptus inducitur quid illi cum esaia propheta creatoris odit moras qui subito christum de caelo deferebat aufer hinc inquit molestos semper caesaris census et diuersoria angusta et sordidos pannos et dura praesepia uiderit angelica multitudo deum suum noctibus honorans seruent potius pecora pastores et magi ne fatigentur de longinquo dono illis aurum suum melior sit et herodes ne hieremias glorietur sed nec circumcidatur infans ne doleat nec ad templum deferatur ne parentes suos oneret sumptu oblationis nec in manus tradatur simeoni ne senem moriturum exinde contristet taceat et anus illa ne fascinet puerum his opinor consiliis tot originalia instrumenta christi delere marcion ausus es ne caro eius probaretur ex quo oro te exhibe auctoritatem si propheta es praenuntia aliquid si apostolus praedica publice si apostolicus cum apostolis senti si tantum christianus es crede quod traditum est si nihil istorum es merito dixerim morere nam et mortuus es qui non es christianus non credendo quod creditum christianos facit et eo magis mortuus es quo magis non es christianus qui cum fuisses excidisti rescindendo quod retro credidisti sicut et ipse confiteris in quadam epistula et tui non negant et nostri probant igitur rescindens quod credidisti iam non credens rescidisti non tamen quia credere desisti recte rescidisti atquin rescindendo quod credidisti probas ante quam rescinderes aliter fuisse quod credidisti aliter illud ita erat traditum porro quod traditum erat id erat uerum ut ab eis traditum quorum fuit tradere ergo quod erat traditum rescindens quod erat uerum rescidisti nullo iure fecisti sed plenius eiusmodi praescriptionibus aduersus omnes haereses alibi iam usi sumus post quas nunc ex abundanti retractamus desiderantes rationem qua non putaueris natum esse christum necesse est quatenus hoc putas arbitrio tuo licuisse ut aut impossibilem aut inconuenientem deo existimaueris natiuitatem sed deo nihil impossibile nisi quod non uult an ergo uoluerit nasci quia si uoluit et potuit et natus est consideremus ad compendium decurro si enim nasci se deus noluisset quacunque de causa nec hominem se uideri praestitisset nam quis hominem uidens eum negaret natum ita quod noluisset esse nec uideri omnino uoluisset omnis rei displicentis etiam opinio reprobatur quia nihil interest utrum sit quid an non sit si cum non sit esse praesumitur plane interest illud ut falsum non patiatur quod uere non est sed satis erat illi inquis conscientia sua uiderint homines si natum putabant quia hominem uidebant quanto ergo dignius quo constantius humanam sustinuisset existimationem uere natus eandem existimationem etiam non natus subiturus cum iniuria conscientiae suae quantum ad fiduciam reputas ut non natus aduersus conscientiam suam natum se existimari sustineret quid tanti fuit edoce quod sciens christus quid esset id se quod non erat exhiberet non potes dicere ne si natus fuisset et hominem uere induisset deus esse desisset amittens quod erat dum fit quod non erat periculum enim status sui deo nullum est sed ideo inquis nego deum in hominem uere conuersum ita ut et nasceretur et carne corporaretur quia qui sine fine est etiam inconuertibilis sit necesse est conuerti enim in aliud finis est pristini non competit ergo conuersio cui non competit fmis plane natura conuertibilium ea lege est ne permaneant in eo quod conuertitur in eis et ita non permanendo pereant dum perdunt conuertendo quod fuerunt sed nihil deo par est natura eius ab omnium rerum conditione distat si ergo quae a deo distant a quibus et deus distat cum conuertuntur amittunt quod fuerunt ubi erit diuersitas diuinitatis a ceteris rebus nisi ut contrarium obtineat id est ut deus et in omnia conuerti possit et qualis est perseuerare alioquin par erit eorum quae conuersa amittunt quod fuerunt quorum utique deus in omnibus par non est sic nec in exitu conuersionis angelos creatoris conuersos in effigiem humanam aliquando legisti et credidisti et tantam corporis gestasse ueritatem ut et pedes eis lauerit abraham et manibus ipsorum ereptus sit sodomitis loth conluctatus quoque homini angelus toto corporis pondere dimitti desiderauerit adeo detinebatur quod ergo angelis inferioris dei licuit conuersis in corpulentiam humanam ut angeli nihilominus permanerent hoc tu potentiori deo auferes quasi non ualuerit christus eius uere hominem indutus deus perseuerare aut numquid et angeli illi phantasma carnis apparuerunt sed non audebis hoc dicere nam si sic apud te angeli creatoris sicut et christus eius dei erit christus cuius angeli tales qualis et christus si scripturas opinioni tuae resistentes non de industria alias reiecisses alias corrupisses confudisset te in hac specie euangelium iohannis praedicans spiritum columbae corpore lapsum desedisse super dominum qui spiritus cum hoc esset tam uere erat et columba quam et spiritus nec interfecerat substantiam propriam assumpta substantia extranea sed quaeris corpus columbae ubi sit resumpto spiritu in caelum aeque et angelorum eadem ratione interceptum est qua et editum fuerat si uidisses cum de nihilo proferebatur scisses et cum in nihilum subducebatur si non fuit initium uisibile nec fmis tamen corporis soliditas erat quoquo momento corpus uidebatur non potest non fuisse quod scriptum est igitur si neque ut impossibilem neque ut periculosam deo repudias corporationem superest ut quasi indignam reicias et accuses ab ipsa quidem exorsus odio habita natiuitate perora age iam spurcitias genitalium in utero elementorum humoris et sanguinis foeda coagula carnis ex eodem caeno alendae per nouem menses describe uterum de die in diem insolescentem grauem anxium nec somno tutum incertum libidinibus fastidii et gulae inuehere iam et in ipsum mulieris enitentis pudorem uel pro periculo honorandum uel pro natura religiosum horres utique et infantem cum suis impedimentis profusum utique et oblitum dedignaris quod pannis dirigitur quod unctionibus formatur quod blanditiis deridetur hanc uenerationem naturae marcion despuis et quomodo natus es odisti nascentem hominem et quomodo diligis aliquem te quidem plane non amasti cum ab ecclesia et fide christi recessisti sed uideris si tibi displices aut si aliter es natus certe christus dilexit hominem illum in immunditiis in utero coagulatum illum per pudenda prolatum illum per ludibria nutritum propter eum descendit propter eum praedicauit propter eum omni se humilitate deiecit usque ad mortem et mortem crucis amauit utique quem magno redemit si christus creatoris est suum merito amauit si ab alio deo est magis adamauit quando alienum redemit amauit ergo cum homine etiam natiuitatem etiam carnem eius nihil amari potest sine eo per quod est id quod est aut aufer natiuitatem et exhibe hominem adime carnem et praesta quem deus redemit si haec sunt homo quem deus redemit tu haec erubescenda illi facis qui redemit et indigna quae nisi dilexisset non redemisset natiuitatem reformat a morte regeneratione caelesti carnem ab omni uexatione restituit leprosam emaculat caecam reluminat paralyticam redintegrat demoniacam expiat mortuam resuscitat et nasci in illam erubescit si reuera de lupa aut sue aut uacca prodire uoluisset et ferae aut pecoris corpore indutus regnum caelorum praedicaret tua opinor illi censura praescriberet turpe hoc deo et indignum hoc dei filio et stultum propterea qui ita credat sit plane stultum de nostro sensu iudicemus deum sed circumspice marcion si tamen non delesti stulta mundi elegit deus ut confundat sapientia quaenam haec stulta sunt conuersio hominum ad culturam ueri dei reiectio erroris disciplina iustitiae pudicitiae misericordiae patientiae innocentiae omnis haec quidem stulta non sunt quaere ergo de quibus dixerit et si te praesumpseris inuenisse num erit tam stultum quam credere in deum natum et quidem ex uirgine et quidem carneum qui per illas naturae contumelias uolutatus sit dicat haec aliquis stulta non esse et alia sint quae deus in aemulationem elegerit sapientiae saecularis et tamen apud illam facilius creditur iuppiter taurus factus aut cycnus quam uere homo christus penes marcionem sunt plane et alia tam stulta quae pertinent ad contumelias et passiones dei aut prudentiam dicant deum crucifixum aufer hoc quoque marcion immo hoc potius quid enim indignius deo quid magis erubescendum nasci an mori carnem gestare an crucem circumcidi an suffigi educari an sepeliri in praesepe deponi an in monimento recondi sapientior eris si nec ista credideris sed non eris sapiens nisi stultus in saeculo fueris dei stulta credendo an ideo passiones a christo non rescidisti quia ut phantasma uacabat a sensu earum diximus retro aeque illum et natiuitatis et infantiae imaginariae uacua ludibria subire potuisse sed iam hic responde interfector ueritatis nonne uere crucifixus est deus nonne uere mortuus est ut uere crucifixus nonne uere resuscitatus ut uere scilicet mortuus falso statuit inter nos scire paulus tantum iesum crucifixum falso sepultum ingessit falso resuscitatum inculcauit falsa est igitur et fides nostra et phantasma erit totum quod speramus a christo scelestissime hominum qui interemptores excusas dei nihil enim ab eis passus est christus si nihil uere est passus parce unicae spei totius orbis quid destruis necessarium dedecus fidei quodcunque deo indignum est mihi expedit saluus sum si non confundar de domino meo qui me inquit confusus fuerit confundar et ego eius alias non inuenio materias confusionis quae me per contemptum ruboris probent bene impudentem et feliciter stultum crucifixus est dei filius non pudet quia pudendum est et mortuus est dei filius prorsus credibile est quia ineptum est et sepultus resurrexit certum est quia impossibile sed haec quomodo uera in illo erunt si ipse non fuit uerus si non uere habuit in se quod figeretur quod moreretur quod sepeliretur et resuscitaretur carnem scilicet hanc sanguine suffusam ossibus substructam neruis intextam uenis implexam quae nasci et mori nouit humanam sine dubio ut natam de homine ideoque mortalis haec erit in christo quia christus homo et filius hominis aut cur homo christus et hominis filius si nihil hominis et niliil ex homine nisi si aut aliud est homo quam caro aut aliunde caro hominis quam ex homine aut aliud est maria quam homo aut homo deus marcionis aliter non diceretur homo christus sine carne nec hominis filius sine aliquo parente homine sicut nec deus sine spiritu dei nec dei filius sine deo patre ita utriusque substantiae census hominem et deum exhibuit hinc natum inde non natum hinc carneum inde spiritalem hinc infirmum inde praefortem hinc morientem inde uiuentem quae proprietas conditionum diuinae et humanae aequa utique naturae cuiusque ueritate dispuncta est eadem fide et spiritus et carnis uirtutes spiritus dei deum passiones carnem hominis probauerunt si uirtutes non sine spiritu perinde et passiones non sine carne si caro cum passionibus ficta et spiritus ergo cum uirtutibus falsus quid dimidias mendacio christum totus ueritas fuit maluit credo nasci quam ex aliqua parte mentiri et quidem in semetipsum ut carnem gestaret sine ossibus duram sine musculis solidam sine sanguine cruentam sine tunica uestitam sine fame esurientem sine dentibus edentem sine lingua loquentem ut phantasma auribus fuerit sermo eius per imaginem uocis fuit itaque phantasma etiam post resurrectionem cum manus et pedes suos discipulis inspiciendos offert aspicite dicens quod ego sum quia spiritus ossa non habet sicut me habentem uidetis sine dubio manus et pedes et ossa quae spiritus non habet sed caro quomodo hanc uocem interpretaris marcion qui a deo optimo et simplici et bono tantum infers iesum ecce fallit et decipit et circumuenit omnium oculos omnium sensus omnium accessus et contactus ergo iam christum non de caelo deferre debueras sed de aliquo circulatorio coetu nec deum praeter hominem sed magum hominem nec salutis pontificem sed spectaculi artificem nec mortuorum resuscitatorem sed uiuorum auocatorem nisi quod et si magus fuit natus est sed quidam iam discentes pontici illius supra magistrum sapere compulsi concedunt christo carnis ueritatem sine praeiudicio tamen renuendae natiuitatis habuerit inquiunt carnem dum omnino non natam peruenimus igitur de calcaria quod dici solet in carbonariam a marcione ad apellen qui posteaquam a disciplina marcionis in mulierem carne lapsus et dehinc in uirginem philumenen spiritu euersus est solidum christi corpus sed sine natiuitate suscepit ab ea praedicare et angelo quidem illi philumenes eadem uoce apostolus respondebit qua ipsum illum iam tunc praecinebat dicens etiamsi angelus de caelis aliter euangelizauerit uobis quam nos euangelizauimus anathema sit his uero quae insuper argumentantur nos resistemus confitentur uere corpus habuisse christum unde materia si non ex ea qualitate in qua uidebatur unde corpus si non caro corpus unde caro si non nata quia nasci haberet ea futura quae nascitur de sideribus inquiunt et de substantiis superioris mundi mutuatus est carnem et utique proponunt non esse mirandum corpus sine natiuitate cum et apud nos angelis licuerit nulla uteri opera in carne processisse agnoscimus quidem ita relatum sed tamen quale est ut alterius regulae fides ab ea fide quam impugnat instrumentum argumentationibus suis mutuetur quid illi cum moyse qui deum moysi reicit si alius deus est aliter sint res eius sed utantur haeretici omnes scripturis eius cuius utuntur etiam mundo erit illis hoc quoque in testimonium iudicii quod de exemplis ipsius blasphemias suas instruunt facile est ueritati etiam nihil tale aduersus eos praescribenti obtinere igitur qui carnem christi ad exemplum proponunt angelorum non natam dicentes licet carnem comparent uelim et causas tam christi quam et angelorum ob quas in carne processerint nullus unquam angelus ideo descendit ut crucifigeretur ut mortem experiretur ut a morte suscitaretur si nunquam eiusmodi fuit causa angelorum corporandorum habes causam cur non nascendo acceperint carnem non uenerant mori ideo nec nasci at uero christus mori missus nasci quoque necessario habuit ut mori posset non enim mori solet nisi quod nascitur mutuum debitum est natiuitati cum mortalitate forma moriendi causa nascendi est si propter id quod moritur mortuus est christus id autem moritur quod et nascitur consequens erat immo praecedens ut aeque nasceretur propter id quod nascitur quia propter id ipsum mori habebat quod quia nascitur moritur non competebat non nasci pro quo mori competebat atquin tunc quoque inter angelos illos ipse dominus apparuit abrahae sine natiuitate cum carne scilicet pro eadem causae diuersitate sed uos hoc non recipitis non eum christum recipientes qui iam tunc et adloqui et liberare et iudicare humanum genus ediscebat in carnis habitu non natae adhuc quia nondum moriturae nisi prius et natiuitas eius et mortalitas annuntiarentur igitur probent angelos illos carnem de sideribus concepisse si non probant quia nec scriptum est nec christi caro inde erit cui angelorum accommodant exemplum constat angelos carnem non propriam gestasse utpote natura substantiae spiritalis etsi corporis alicuius sui tamen generis in carnem autem humanam transfigurabiles ad tempus uideri et congredi cum hominibus posse igitur cum relatum non sit unde sumpserint carnem relinquitur intellectui nostro non dubitare hoc esse proprium angelicae potestatis ex nulla materia corpus sibi sumere quanto magis inquis ex aliqua certum est sed nihil de hoc constat quia scriptura non exhibet ceterum qui ualent facere semetipsos quod natura non sunt cur non ualeant ex nulla substantia facere si fiunt quod non sunt cur non ex eo fiant quod non est quod autem non est cum fit ex nihilo est propterea nec requiritur nec ostenditur quid postea factum sit corporibus illorum quod de nihilo fuit nihil factum est possunt nihil ipsum conuertere in carnem qui semetipsos potuerunt conuertere in carnem plus est naturam demutare quam facere materiam sed et si de materia necesse fuit angelos sumpsisse carnem credibilius utique est de terrena materia quam de ullo genere caelestium substantiarum cum adeo terrenae qualitatis extiterit ut terrenis pabulis pasta sit fuerit sit nunc quoque siderea eodem modo terrenis pabulis pasta quando terrena non esset quo terrena caelestibus pasta est quando caelestis non esset legimus enim manna esui populo fuisse panem inquit angelorum edit homo non tamen infringitur semel separata condicio dominicae carnis ex causa alterius dispositionis homo uere futurus usque ad mortem eam carnem oportebat indueret cuius et mors eam porro carnem cuius est mors natiuitas antecedit sed quotiens de natiuitate contenditur omnes qui respuunt eam ut praeiudicantem de carnis in christo ueritate ipsum dominum uolunt negare esse se natum quia dixerit quae mihi mater et qui mihi fratres audiat igitur et apelles quid iam responsum sit a nobis marcioni eo libello quo ad euangelium ipsius prouocauimus considerandam scilicet materiam pronuntiationis istius primo quidem nunquam quisquam adnuntiasset illi matrem et fratres eius foris stantes qui non certus esset et habere illum matrem et fratres et ipsos esse quos tunc nuntiabat uel retro cognitos uel tunc ibidem compertos licet propterea abstulerint haereses ista de euangelio quod et creditum patrem eius ioseph fabrum et matrem mariam et fratres et sorores eius optime notos sibi esse dicebant qui mirabantur doctrinam eius sed temptandi gratia nuntiauerant ei matrem et fratres quos non habebat hoc quidem scriptura non dicit alias non tacens cum quid temptationis gratia factum est erga eum ecce inquit surrexit legis doctor temptans eum et alibi et accesserunt ad eum pharisaei temptantes eum quod nemo prohibebat hic quoque significari temptandi gratia factum non recipio quod extra scripturam de tuo infers dehinc materia temptationis debet subesse quid temptandum putauerint in illo utique natusne esset annon si enim hoc negauit responsio eius hoc captauit nuntiatio temptatoris sed nulla temptatio tendens ad agnitionem eius de quo dubitando temptat ita subito procedit ut non ante praecedat quaestio quae dubitationem inferens cogat temptationem porro si nusquam de natiuitate christi uolutatum est quid tu argumentaris uoluisse illos per temptationem sciscitari quod nunquam produxerunt in quaestionem eo adicimus etiam si temptandus esset de natiuitate non utique hoc modo temptaretur earum personarum adnuntiatione quae poterant etiam nato christo non fuisse omnes nascimur et tamen non omnes aut fratres habemus aut matrem adhuc potest quis et patrem magis habere quam matrem et auunculos magis quam fratres adeo non competit temptatio natiuitatis quam licebat et sine matris et sine fratrum nominatione constare facilius plane est ut certi illum et matrem et fratres habere diuinitatem potius temptauerint eius quam natiuitatem an intus agens sciret quid foris esset mendacio petitus praesentiae adnuntiatae eorum qui in praesentia non erant nisi quod et sic uacuisset temptationis ingenium poterat enim euenire ut quos illi nuntiabant foris stare ille eos sciret absentes esse uel ualetudinis uel negotii uel peregrinationis nota ei iam necessitate nemo temptat eo modo quo sciat posse se ruborem temptationis referre nulla igitur materia temptationis competente liberatur simplicitas nuntiatoris quod uere mater et fratres eius superuenissent sed quae ratio responsi matrem et fratres ad praesens negantis discat etiam apelles fratres domini non crediderant in illum sicut et in euangelio ante marcionem edito continetur mater aeque non demonstratur adhaesisse illi cum martha et mariae aliae in commercio eius frequententur hoc denique in loco apparet incredulitas eorum cum iesus doceret uiam uitae cum dei regnum praedicaret cum languoribus et uitiis medendis operaretur extraneis defixis in illum tam proximi aberant denique superueniunt et foris subsistunt nec introeunt non computantes scilicet quid intus ageretur nec sustinent saltem quasi necessarius aliquid afferrent eo quod ille cum maxime agebat sed amplius interpellant et a tanto opere reuocatum uolunt oro te apelle uel tu marcion si forte tabula ludens uel de histrionibus aut aurigis contendens tali nuntio auocareris nonne dixisses quae mihi mater aut qui fratres deum praedicans et probans christus legem et prophetas adimplens tanti retro aeui caliginem dispergens indigne usus est hoc dicto ad percutiendam incredulitatem foris stantium uel ad excutiendam importunitatem ab opere reuocantium ceterum ad negandam natiuitatem alius fuisset ei locus et tempus et ordo sermonis non eius qui possit pronuntiari etiam ab eo cui et mater esset et fratres cum indignatio parentes negat non negat sed obiurgat denique potiores fecit alios et meritum praelationis ostendens audientiam scilicet uerbi demonstrat qua condicione negauerit matrem et fratres qua enim alios sibi adoptauit qui ei adhaerebant ea abnegauit illos qui ab eo absistebant solet etiam adimplere christus quod alios docet quale ergo erat si docens non tanti facere matrem aut patrem aut fratres quanti dei uerbum ipse dei uerbum adnuntiata matre et fraternitate desereret negauit itaque parentes quomodo docuit negandos pro dei opere sed et alias figura est synagogae in matre abiuncta et iudaeorum in fratribus incredulis foris erat in illis israel discipuli autem noui intus audientes et credentes cohaerentes christo ecclesiam deliniabant quam potiorem matrem et digniorem fraternitatem recusato carnali genere nuncupauit eodem sensu denique et illi exclamationi respondit non matris uterum et ubera negans sed feliciores designans qui uerbum dei audiunt solis istis capitulis quibus maxime instructi sibi uidentur marcion et apelles secundum ueritatem integri et incorrupti euangelii interpretatis satis esse debuerat ad probationem carnis humanae in christo per defensionem natiuitatis sed quoniam et isti apelleiaci carnis ignominiam praetendunt maxime quam uolunt ab igneo illo praeside mali sollicitatis animabus adstructam et idcirco indignam christo et idcirco de sideribus illi substantiam competisse debeo eos de sua paratura repercutere angelum quendam inclitum nominant qui mundum hunc instituerit et instituto eo paenitentiam admiserit et hoc suo loco tractauimus nam est nobis et ad illos libellus an qui spiritum et uoluntatem et uirtutem christi habuerit ad ea opera dignum aliquid paenitentia fecerit eum angelum etiam de figura erraticae ouis interpretantur teste igitur paenitentia institutoris sui peccatum erit mundus siquidem omnis paenitentia confessio est delicti quia locum non habet nisi in delicto si mundus delictum est qua corpus et membra delictum erit perinde et caelum et caelestia cum caelo si caelestia et quicquid inde conceptum prolatumque est mala arbor malos fructus edat necesse est caro igitur christi de caelestibus structa de peccati constat elementis peccatrix de peccatorio censu et pars iam erit eius substantiae id est nostrae quam ut peccatricem christo dedignantur inducere ita si nihil de ignominia interest aut aliquam purioris notae materiam excogitent christo quibus displicet nostra aut eam agnoscant qua etiam caelestis melior esse non potuit legimus plane primus homo de terrae limo secundus homo de caelo non tamen ad materiae differentiam spectat sed tantum terrenae retro substantiae carnis primi hominis id est adae caelestem de spiritu substantiam opponit secundi hominis id est christi et adeo ad spiritum non ad carnem caelestem hominem refert ut quos ei comparat constet in hac carne terrena caelestes fieri spiritu scilicet quodsi secundum carnem quoque caelestis christus non compararentur illi non secundum carnem caelestes si ergo qui fiunt caelestes qualis et christus terrenam carnis substantiam gestant hinc quoque confirmatur ipsum etiam christum in carne terrena fuisse caelestem sicut ii sunt qui ei adaequantur praetendimus adhuc nihil quod ex alio acceptum sit ut aliud sit quam id de quo sit acceptum ita aliud esse ut non suggerat unde sit acceptum omnis materia sine testimonio originis suae non est etsi demutetur in nouam proprietatem ipsum certe corpus hoc nostrum quod de limo figulatum etiam ad fabulas nationum ueritas transmisit utrumque originis elementum confitetur carne terram sanguine aquam nam licet alia sit species qualitatis hoc est quod ex alio aliud fit ceterum quid est sanguis quam rubens humor quid caro quam terra conuersa in figuras suas considera singulas qualitates musculos ut glebas ossa ut saxa etiam circum papillas calculos quosdam aspice neruorum tenaces conexus ut traduces radicum et uenarum ramosos discursus ut ambages riuorum et lanugines ut muscos et comam ut caespitem et ipsos medullarum in abdito thesauros ut metalla carnis haec omnia terrenae originis signa et in christo fuerunt et haec sunt quae illum dei filium celauerunt non alias tantummodo hominem existimatum quam humana extantem substantia corporis aut edite aliquid in illo caeleste de septentrionibus et uirgiliis et suculis emendicatum nam quae enumerauimus adeo terrenae testimonia carnis sunt ut et nostrae sed nihil nouum nihilque peregrinum deprehendo denique uerbis et factis tantum doctrina et uirtute sola christum hominem obstupescebant notaretur autem etiam carnis in illo nouitas miraculo habita sed carnis terrenae non mira condicio ipsa erat quae cetera eius miranda faciebat cum dicerent unde huic doctrina et signa ista etiam despicientium formam eius haec erat uox adeo nec humanae honestatis corpus fuit nedum caelestis claritatis tacentibus apud uos quoque prophetis de ignobili aspectu eius ipsae passiones ipsaeque contumeliae loquuntur passiones quidem humanam carnem contumeliae uero inhonestam probauerunt an ausus esset aliqui ungue summo perstringere corpus nouum sputaminibus contaminare faciem nisi merentem quid dicis caelestem carnem quam unde caelestem intellegas non habes quid terrenam negas quam unde terrenam agnoscas habes esurit sub diabolo sitit sub samaritide lacrimatur super lazarum trepidat ad mortem caro enim inquit infirma sanguinem fundit postremo haec sunt opinor signa caelestia sed quomodo inquam contemni et pati posset sicut et dixit si quid in illa carne de caelesti generositate radiasset ex hoc ergo conuincimus nihil in illa de caelis fuisse propterea ut contemni et pati posset conuertor ad alios aeque sibi prudentes qui carnem christi animalem adfirmant quod anima caro sit facta ergo et caro anima et sicut caro animalis ita et anima carnalis et hic itaque causas requiro si ut animam saluam faceret in semetipso suscepit animam christus quia salua non esset nisi per ipsum dum in ipso non uideo cur eam carnem fecerit animalem induendo carnem quasi aliter animam saluam facere non posset nisi carnem factam cum enim nostras animas non tantum non carneas sed etiam a carne disiunctas saluas praestet quanto magis illam quam ipse suscepit etiam non carneam redigere potuit in salutem item cum praesumant non carnis sed animae nostrae solius liberandae causa processisse christum primo quam absurdum est ut animam solam liberaturus id genus corporis eam fecerit quod non erat liberaturus deinde si animas nostras per illam quam gestauit liberare susceperat illam quoque quam gestauit nostram gestasse debuerat id est nostrae formae cuiuscunque formae est in occulto anima nostra non tamen carneae ceterum non nostram animam liberauit si carneam habuit nostra enim carnea non est porro si non nostram liberauit quia carneam liberauit nihil ad nos quia non nostram liberauit sed nec liberanda erat quae non erat nostra ut scilicet carnea non enim periclitabatur si non erat nostra id est non carnea sed liberatam constat illam ergo non fuit carnea et fuit nostra si ea fuit quae liberaretur quoniam periclitabatur iam ergo si anima non fuit carnalis in christo nec caro potest animalis fuisse sed aliam argumentationem eorum conuenimus exigentes cur animalem carnem subeundo christus animam carnalem uideatur habuisse deus enim inquiunt gestiuit animam uisibilem hominibus exhibere faciendo eam corpus quae retro inuisibilis extiterit natura nihil sed nec semetipsam uidens prae impedimento carnis huius ut etiam disceptaretur nata sit anima an non mortalis an non itaque animam corpus effectam in christo ut eam nascentem et morientem et quod sit amplius resurgentem uideremus et hoc autem quale erit ut per carnem demonstraretur anima sibi aut nobis quae per 