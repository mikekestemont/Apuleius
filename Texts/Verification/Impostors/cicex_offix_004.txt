placet unguentarios saltatores totumque ludum talarium quibus autem artibus aut prudentia maior inest aut non mediocris utilitas quaeritur ut medicina ut architectura ut doctrina rerum honestarum eae sunt iis quorum ordini conueniunt honestae mercatura autem si tenuis est sordida putanda est sin magna et copiosa multa undique apportans multisque sine uanitate inpertiens non est admodum uituperanda atque etiam si satiata quaestu uel contenta potius ut saepe ex alto in portum ex ipso se portu in agros possessionesque contulit uidetur iure optimo posse laudari omnium autem rerum ex quibus aliquid adquiritur nihil est agri cultura melius nihil uberius nihil dulcius nihil homine libero dignius de qua quoniam in catone maiore satis multa diximus illim assumes quae ad hunc locum pertinebunt sed ab iis partibus quae sunt honestatis quem ad modum officia ducerentur satis eitum uidetur eorum autem ipsorum quae honesta sunt potest incidere saepe contentio et comparatio de duobus honestis utrum honestius qui locus a panaetio est praetermissus nam cum omnis honestas manet a partibus quattuor quarum una sit cognitionis altera communitatis tertia magnanimitatis quarta moderationis haec in deligendo officio saepe inter se comparentur necesse est placet igitur aptiora esse naturae ea officia quae ex communitate quam ea quae ex cognitione ducantur idque hoc argumento confirmari potest quod si contigerit ea uita sapienti ut omnium rerum affluentibus copiis quamuis omnia quae cognitione digna sint summo otio secum ipse consideret et contempletur tamen si solitudo tanta sit ut hominem uidere non possit excedat e uita princepsque omnium uirtutum illa sapientia quam sophian graeci uocant prudentiam enim quam graeci phronesin dicunt aliam quandam intellegimus quae est rerum expetendarum fugiendarumque scientia illa autem sapientia quam principem dixi rerum est diuinarum et humanarum scientia in qua continetur deorum et hominum communitas et societas inter ipsos ea si maxima est ut est certe necesse est quod a communitate ducatur officium id esse maximum etenim cognitio contemplatioque naturae manca quodam modo atque inchoata sit si nulla actio rerum consequatur ea autem actio in hominum commodis tuendis maxime cernitur pertinet igitur ad societatem generis humani ergo haec cognitioni anteponenda est atque id optimus quisque re ipsa ostendit et iudicat quis enim est tam cupidus in perspicienda cognoscendaque rerum natura ut si ei tractanti contemplantique res cognitione dignissimas subito sit allatum periculum discrimenque patriae cui subuenire opitularique possit non illa omnia relinquat atque abiciat etiamsi dinumerare se stellas aut metiri mundi magnitudinem posse arbitretur atque hoc idem in parentis in amici re aut periculo fecerit quibus rebus intellegitur studiis officiisque scientiae praeponenda esse officia iustitiae quae pertinent ad hominum utilitatem qua nihil homini esse debet antiquius atque illi ipsi quorum studia uitaque omnis in rerum cognitione uersata est tamen ab augendis hominum utilitatibus et commodis non recesserunt nam et erudierunt multos quo meliores ciues utilioresque rebus suis publicis essent ut thebanum epaminondam lisis pithagoreus siracosium dionem plato multique multos nosque ipsi quicquid ad rem publicam attulimus si modo aliquid attulimus a doctoribus atque doctrina instructi ad eam et ornati accessimus neque solum uiui atque praesentes studiosos discendi erudiunt atque docent sed hoc idem etiam post mortem monumentis litterarum assequuntur nec enim locus ullus est praetermissus ab iis qui ad leges qui ad mores qui ad disciplinam rei publicae pertineret ut otium suum ad nostrum negotium contulisse uideantur ita illi ipsi doctrinae studiis et sapientiae dediti ad hominum utilitatem suam intelligentiam prudentiamque potissimum conferunt ob eamque etiam causam eloqui copiose modo prudenter melius est quam uel acutissime sine eloquentia cogitare quod cogitatio in se ipsa uertitur eloquentia complectitur eos quibuscum communitate iuncti sumus atque ut apium examina non fingendorum fauorum causa congregantur sed cum congregabilia natura sint fingunt fauos sic homines ac multo etiam magis natura congregati adhibent agendi cogitandique sollertiam itaque nisi ea uirtus quae constat ex hominibus tuendis id est ex societate generis humani attingat cognitionem rerum soliuaga cognitio et ieiuna uideatur itemque magnitudo animi remota communitate coniunctioneque humana feritas sit quaedam et immanitas ita fit ut uincat cognitionis studium consociatio hominum atque communitas nec uerum est quod dicitur a quibusdam propter necessitatem uitae quod ea quae natura desideraret consequi sine aliis atque efficere non possemus idcirco initam esse cum hominibus communitatem et societatem quodsi omnia nobis quae ad uictum cultumque pertinent quasi uirgula diuina ut aiunt suppeditarentur tum optimo quisque ingenio negotiis omnibus omissis totum se in cognitione et scientia collocaret non est ita nam et solitudinem fugeret et socium studii quaereret tum docere tum discere uellet tum audire tum dicere ergo omne officium quod ad coniunctionem hominum et ad societatem tuendam ualet anteponendum est illi officio quod cognitione et scientia continetur illud forsitan quaerendum sit num haec communitas quae maxime est apta naturae ea sit etiam moderationi modestiaeque semper anteponenda non placet sunt enim quaedam partim ita foeda partim ita flagitiosa ut ea ne conseruandae quidem patriae causa sapiens facturus sit ea posidonius collegit permulta sed ita taetra quaedam ita obscena ut dictu quoque uideantur turpia haec igitur non suscipiet rei publicae causa ne res publica quidem pro se suscipi uolet sed hoc commodius se res habet quod non potest accidere tempus ut intersit rei publicae quicquam illorum facere sapientem quare hoc quidem effectum sit in officiis deligendis id genus officiorum excellere quod teneatur hominum societate etenim cognitionem prudentiamque sequetur considerata actio ita fit ut agere considerate pluris sit quam cogitare prudenter atque haec quidem hactenus patefactus enim locus est ipse ut non difficile sit in exquirendo officio quid cuique sit praeponendum uidere in ipsa autem communitate sunt gradus officiorum ex quibus quid cuique praestet intellegi possit ut prima diis immortalibus secunda patriae tertia parentibus deinceps gradatim reliquis debeantur quibus ex rebus breuiter disputatis intellegi potest non solum id homines solere dubitare honestumne an turpe sit sed etiam duobus propositis honestis utrum honestius sit hic locus a panaetio est ut supra dixi praetermissus sed iam ad reliqua pergamus quemadmodum officia ducerentur ab honestate marce fili atque ab omni genere uirtutis satis explicatum arbitror libro superiore sequitur ut haec officiorum genera persequar quae pertinent ad uitae cultum et ad earum rerum quibus utuntur homines facultatem ad opes ad copias in quo tum quaeri dixi quid utile quid inutile tum ex utilibus quid utilius aut quid maxime utile de quibus dicere adgrediar si pauca prius de instituto ac de iudicio meo dixero quamquam enim libri nostri complures non modo ad legendi sed etiam ad scribendi studium excitauerunt tamen interdum uereor ne quibusdam bonis uiris philosophiae nomen sit inuisum mirenturque in ea tantum me operae et temporis ponere ego autem quam diu res publica per eos gerebatur quibus se ipsa commiserat omnes meas curas cogitationesque in eam conferebam cum autem dominatu unius omnia tenerentur neque esset usquam consilio aut auctoritati locus socios denique tuendae rei publicae summos uiros amisissem nec me angoribus dedidi quibus essem confectus nisi iis restitissem nec rursum indignis homine docto uoluptatibus atque utinam res publica stetisset quo coeperat statu nec in homines non tam commutandarum quam euertendarum rerum cupidos incidisset primum enim ut stante re publica facere solebamus in agendo plus quam in scribendo operae poneremus deinde ipsis scriptis non ea quae nunc sed actiones nostras mandaremus ut saepe fecimus cum autem res publica in qua omnis mea cura cogitatio opera poni solebat nulla esset omnino illae scilicet litterae conticuerunt forenses et senatoriae nihil agere autem cum animus non posset in his studiis ab initio uersatus aetatis existimaui honestissime molestias posse deponi si me ad philosophiam retulissem cui cum multum adulescens discendi causa temporis tribuissem posteaquam honoribus inseruire coepi meque totum rei publicae tradidi tantum erat philosophiae loci quantum superfuerat amicorum et rei publicae tempori id autem omne consumebatur in legendo scribendi otium non erat maximis igitur in malis hoc tamen boni assecuti uidemur ut ea litteris mandaremus quae nec erant satis nota nostris et erant cognitione dignissima quid enim est per deos optabilius sapientia quid praestantius quid homini melius quid homine dignius hanc igitur qui expetunt philosophi nominantur nec quicquam aliud est philosophia si interpretari uelis praeter studium sapientiae sapientia autem est ut a ueteribus philosophis definitum est rerum diuinarum et humanarum causarumque quibus eae res continentur scientia cuius studium qui uituperat haud sane intellego quidnam sit quod laudandum putet nam siue oblectatio quaeritur animi requiesque curarum quae conferri cum eorum studiis potest qui semper aliquid anquirunt quod spectet et ualeat ad bene beateque uiuendum siue ratio constantiae uirtutisque ducitur aut haec ars est aut nulla omnino per quam eas assequamur nullam dicere maximarum rerum artem esse cum minimarum sine arte nulla sit hominum est parum considerate loquentium atque in maximis rebus errantium si autem est aliqua disciplina uirtutis ubi ea quaeretur cum ab hoc discendi genere discesseris sed haec cum ad philosophiam cohortamur accuratius disputari solent quod alio quodam libro fecimus hoc autem tempore tantum nobis declarandum fuit cur orbati rei publicae muneribus ad hoc nos studium potissimum contulissemus occuritur autem nobis et quidem a doctis et eruditis quaerentibus satisne constanter facere uideamur qui cum percipi nihil posse dicamus tamen et aliis de rebus disserere soleamus et hoc ipso tempore praecepta officii persequamur quibus uellem satis cognita esset nostra sententia non enim sumus ii quorum uagetur animus errore nec habeat umquam quid sequatur quae enim esset ista mens uel quae uita potius non modo disputandi sed etiam uiuendi ratione sublata nos autem ut ceteri alia certa alia incerta esse dicunt sic ab his dissentientes alia probabilia contra alia dicimus quid est igitur quod me impediat ea quae probabilia mihi uideantur sequi quae contra improbare atque adfirmandi arrogantiam uitantem fugere temeritatem quae a sapientia dissidet plurimum contra autem omnia disputantur a nostris quod hoc ipsum probabile elucere non possit nisi ex utraque parte causarum esset facta contentio sed haec explanata sunt in academicis nostris satis ut arbitror diligenter tibi autem mi cicero quamquam in antiquissima nobilissimaque philosophia cratippo auctore uersaris iis simillimo qui ista praeclara pepererunt tamen haec nostra finituma uestris ignota esse nolui sed iam ad instituta pergamus quinque igitur rationibus propositis officii persequendi quarum duae ad decus honestatemque pertinerent duae ad commoda uitae copias opes facultates quinta ad eligendi iudicium si quando ea quae dixi pugnare inter se uiderentur honestatis pars confecta est quam quidem tibi cupio esse notissimam hoc autem de quo nunc agimus id ipsum est quod utile appellatur in quo uerbo lapsa consuetudo deflexit de uia sensimque eo deducta est ut honestatem ab utilitate secernens constitueret esse honestum aliquid quod utile non esset et utile quod non honestum qua nulla pernicies maior hominum uitae potuit afferri summa quidem auctoritate philosophi seuere sane atque honeste haec tria genera confusa cogitatione distinguunt quicquid enim iustum sit id etiam utile esse censent itemque quod honestum idem iustum ex quo efficitur ut quicquid honestum sit idem sit utile quod qui parum perspiciunt ii saepe uersutos homines et callidos admirantes malitiam sapientiam iudicant quorum error eripiendus est opinioque omnis ad eam spem traducenda ut honestis consiliis iustisque factis non fraude et malitia se intellegant ea quae uelint consequi posse quae ergo ad uitam hominum tuendam pertinent partim sunt inanima ut aurum argentum ut ea quae gignuntur e terra ut alia generis eiusdem partim animalia quae habent suos impetus et rerum appetitus eorum autem rationis expertia sunt alia ratione utentia expertes rationis equi boues reliquae pecudes apes quarum opere efficitur aliquid ad usum hominum atque uitam ratione autem utentium duo genera ponunt deorum unum alterum hominum deos placatos pietas efficiet et sanctitas proxime autem et secundum deos homines hominibus maxime utiles esse possunt earumque item rerum quae noceant et obsint eadem diuisio est sed quia deos nocere non putant iis exceptis homines hominibus obesse plurimum arbitrantur ea enim ipsa quae inanima diximus pleraque sunt hominum operis effecta quae nec haberemus nisi manus et ars accessisset nec iis sine hominum administratione uteremur neque enim ualitudinis curatio neque nauigatio neque agricultura neque frugum fructuumque reliquorum perceptio et conseruatio sine hominum opera ulla esse potuisset iam uero et earum rerum quibus abundaremus exportatio et earum quibus egeremus inuectio certe nulla esset nisi iis muneribus homines fungerentur eademque ratione nec lapides ex terra exciderentur ad usum nostrum necessarii nec ferrum aes aurum argentum effoderetur penitus abditum sine hominum labore et manu tecta uero quibus et frigorum uis pelleretur et calorum molestiae sedarentur unde aut initio generi humano dari potuissent aut postea subuenire si aut ui tempestatis aut terrae motu aut uetustate cecidissent nisi communis uita ab hominibus harum rerum auxilia petere didicisset adde ductus aquarum deriuationes fluminum agrorum inrigationes moles oppositas fluctibus portus manu factos quae unde sine hominum opere habere possemus ex quibus multisque aliis perspicuum est qui fructus quaeque utilitates ex rebus iis quae sint inanima percipiantur eas nos nullo modo sine hominum manu atque opera capere potuisse qui denique ex bestiis fructus aut quae commoditas nisi homines adiuuarent percipi posset nam et qui principes inueniendi fuerunt quem ex quaque belua usum habere possemus homines certe fuerunt nec hoc tempore sine hominum opera aut pascere eas aut domare aut tueri aut tempestiuos fructus ex iis capere possemus ab eisdemque et eae quae nocent interficiuntur et quae usui possunt esse capiuntur quid enumerem artium multitudinem sine quibus uita omnino nulla esse potuisset qui enim aegris subueniretur quae esset oblectatio ualentium qui uictus aut cultus nisi tam multae nobis artes ministrarent quibus rebus exculta hominum uita tantum distat a uictu et cultu bestiarum urbes uero sine hominum coetu non potuissent nec aedificari nec frequentari ex quo leges moresque constituti tum iuris aequa discriptio certaque uiuendi disciplina quas res et mansuetudo animorum consecuta et uerecundia est effectumque ut esset uita munitior atque ut dando et accipiendo mutandisque facultatibus et commodis nulla re egeremus longiores hoc loco sumus quam necesse est quis est enim cui non perspicua sint illa quae pluribus uerbis a panaetio commemorantur neminem neque ducem bello nec principem domi magnas res et salutares sine hominum studiis gerere potuisse commemoratur ab eo themistocles pericles cirus agesilaos alexander quos negat sine adiumentis hominum tantas res efficere potuisse utitur in re non dubia testibus non necessariis atque ut magnas utilitates adipiscimur conspiratione hominum atque consensu sic nulla tam detestabilis pestis est quae non homini ab homine nascatur est dicaearchi liber de interitu hominum peripatetici magni et copiosi qui collectis ceteris causis eluuionis pestilentiae uastitatis beluarum etiam repentinae multitudinis quarum impetu docet quaedam hominum genera esse consumpta deinde comparat quanto plures deleti sint homines hominum impetu id est bellis aut seditionibus quam omni reliqua calamitate cum igitur hic locus nihil habeat dubitationis quin homines plurimum hominibus et prosint et obsint proprium hoc statuo esse uirtutis conciliare animos hominum et ad usus suos adiungere itaque quae in rebus inanimis quaeque in usu et tractatione beluarum fiunt utiliter ad hominum uitam artibus ea tribuuntur operosis hominum autem studia ad amplificationem nostrarum rerum prompta ac parata uirorum praestantium sapientia et uirtute excitantur etenim uirtus omnis tribus in rebus fere uertitur quarum una est in perspiciendo quid in quaque re uerum sincerumque sit quid consentaneum cuique quid consequens ex quo quaeque gignantur quae cuiusque rei causa sit alterum cohibere motus animi turbatos quos graeci pathe nominant appetitionesque quas illi hormas oboedientes efficere rationi tertium iis quibuscum congregemur uti moderate et scienter quorum studiis ea quae natura desiderat expleta cumulataque habeamus per eosdemque si quid importetur nobis incommodi propulsemus ulciscamurque eos qui nocere nobis conati sint tantaque poena adficiamus quantam aequitas humanitasque patiatur quibus autem rationibus hanc facultatem assequi possimus ut hominum studia complectamur eaque teneamus dicemus neque ita multo post sed pauca ante dicenda sunt magnam uim esse in fortuna in utramque partem uel secundas ad res uel aduersas quis ignorat nam et cum prospero flatu eius utimur ad exitus peruehimur optatos et cum reflauit affligimur haec igitur ipsa fortuna ceteros casus rariores habet primum ab inanimis procellas tempestates naufragia ruinas incendia deinde a bestiis ictus morsus impetus haec ergo ut dixi rariora at uero interitus exercituum ut proxime trium saepe multorum clades imperatorum ut nuper summi et singularis uiri inuidiae praeterea multitudinis atque ob eas bene meritorum saepe ciuium expulsiones calamitates fugae rursusque secundae res honores imperia uictoriae quamquam fortuita sunt tamen sine hominum opibus et studiis neutram in partem effici possunt hoc igitur cognito dicendum est quonam modo hominum studia ad utilitates nostras allicere atque excitare possimus quae si longior fuerit oratio cum magnitudine utilitatis comparetur ita fortasse etiam breuior uidebitur quaecumque igitur homines homini tribuunt ad eum augendum atque honestandum aut beniuolentiae gratia faciunt cum aliqua de causa quempiam diligunt aut honoris si cuius uirtutem suspiciunt quemque dignum fortuna quam amplissima putant aut cui fidem habent et bene rebus suis consulere arbitrantur aut cuius opes metuunt aut contra a quibus aliquid exspectant ut cum reges popularesue homines largitiones aliquas proponunt aut postremo pretio ac mercede ducuntur quae sordidissima est illa quidem ratio et inquinatissima et iis qui ea tenentur et illis qui ad eam confugere conantur male enim se res habet cum quod uirtute effici debet id temptatur pecunia sed quoniam non numquam hoc subsidium necessarium est quemadmodum sit utendum eo dicemus si prius iis de rebus quae uirtuti propriores sunt dixerimus atque etiam subiciunt se homines imperio alterius et potestati de causis pluribus ducuntur enim aut beniuolentia aut beneficiorum magnitudine aut dignitatis praestantia aut spe sibi id utile futurum aut metu ne ui parere cogantur aut spe largitionis promissisque capti aut postremo ut saepe in nostra re publica uidemus mercede conducti omnium autem rerum nec aptius est quicquam ad opes tuendas ac tenendas quam diligi nec alienius quam timeri praeclare enim ennius quem metuunt oderunt quem quisque odit perisse expetit multorum autem odiis nullas opes posse obsistere si antea fuit ignotum nuper est cognitum nec uero huius tiranni solum quem armis oppressa pertulit ciuitas ac paret cum maxime mortuo interitus declarat quantum odium hominum ualeat ad pestem sed reliquorum similes exitus tirannorum quorum haud fere quisquam talem interitum effugit malus enim est custos diuturnitatis metus contraque beniuolentia fidelis uel ad perpetuitatem sed iis qui ui oppressos imperio coercent sit sane adhibenda saeuitia ut eris in famulos si aliter teneri non possunt qui uero in libera ciuitate ita se instruunt ut metuantur iis nihil potest esse dementius quamuis enim sint demersae leges alicuius opibus quamuis timefacta libertas emergunt tamen haec aliquando aut iudiciis tacitis aut occultis de honore suffragiis acriores autem morsus sunt intermissae libertatis quam retentae quod igitur latissime patet neque ad incolumitatem solum sed etiam ad opes et potentiam ualet plurimum id amplectamur ut metus absit caritas retineatur ita facillime quae uolemus et priuatis in rebus et in re publica consequemur etenim qui se metui uolent a quibus metuentur eosdem metuant ipsi necesse est quid enim censemus superiorem illum dionisium quo cruciatu timoris angi solitum qui cultros metuens tonsorios candente carbone sibi adurebat capillum quid alexandrum pheraeum quo animo uixisse arbitramur qui ut scriptum legimus cum uxorem theben admodum diligeret tamen ad eam ex epulis in cubiculum ueniens barbarum et eum quidem ut scriptum est conpunctum notis thraeciis destricto gladio iubebat anteire praemittebatque de stipatoribus suis qui scrutarentur arculas muliebres et ne quod in uestimentis telum occultaretur exquirerent o miserum qui fideliorem et barbarum et stigmatiam putaret quam coniugem nec eum fefellit ab ea est enim ipsa propter pelicatus suspicionem interfectus nec uero ulla uis imperii tanta est quae premente metu possit esse diuturna testis est phalaris cuius est praeter ceteros nobilitata crudelitas qui non ex insidiis interiit ut is quem modo dixi alexander non a paucis ut hic noster sed in quem uniuersa agrigentinorum multitudo impetum fecit quid macedones nonne demetrium reliquerunt uniuersique se ad pirrhum contulerunt quid lacedaemonios iniuste imperantes nonne repente omnes fere socii deseruerunt spectatoresque se otiosos praebuerunt leuctricae calamitatis externa libentius in tali re quam domestica recordor uerum tamen quam diu imperium populi romani beneficiis tenebatur non iniuriis bella aut pro sociis aut de imperio gerebantur exitus erant bellorum aut mites aut necessarii regum populorum nationum portus erat et refugium senatus nostri autem magistratus imperatoresque ex hac una re maximam laudem capere studebant si prouincias si socios aequitate et fide defendissent itaque illud patrocinium orbis terrae uerius quam imperium poterat nominari sensim hanc consuetudinem et disciplinam iam antea minuebamus post uero sullae uictoriam penitus amisimus desitum est enim uideri quicquam in socios iniquum cum exstitisset in ciues tanta crudelitas ergo in illo secuta est honestam causam non honesta uictoria est enim ausus dicere hasta posita cum bona in foro uenderet et bonorum uirorum et locupletium et certe ciuium praedam se suam uendere secutus est qui in causa impia uictoria etiam foediore non singulorum ciuium bona publicaret sed uniuersas prouincias regionesque uno calamitatis iure comprehenderet itaque uexatis ac perditis exteris nationibus ad exemplum amissi imperii portari in triumpho massiliam uidimus et ex ea urbe triumphari sine qua numquam nostri imperatores ex transalpinis bellis triumpharunt multa praeterea commemorarem nefaria in socios si hoc uno quicquam sol uidisset indignius iure igitur plectimur nisi enim multorum impunita scelera tulissemus numquam ad unum tanta peruenisset licentia a quo quidem rei familiaris ad paucos cupiditatum ad multos improbos uenit hereditas nec uero umquam bellorum ciuilium semen et causa deerit dum homines perditi hastam illam cruentam et meminerint et sperabunt quam p sulla cum uibrasset dictatore propinquo suo idem sexto tricensimo anno post a sceleratiore hasta non recessit alter autem qui in illa dictatura scriba fuerat in hac fuit quaestor urbanus ex quo debet intellegi talibus praemiis propositis numquam defutura bella ciuilia itaque parietes modo urbis stant et manent iique ipsi iam extrema scelera metuentes rem uero publicam penitus amisimus atque in has clades incidimus redeundum est enim ad propositum dum metui quam cari esse et diligi malumus quae si populo romano iniuste imperanti accidere potuerunt quid debent putare singuli quod cum perspicuum sit beniuolentiae uim esse magnam metus imbecillam sequitur ut disseramus quibus rebus facillime possimus eam quam uolumus adipisci cum honore et fide caritatem sed ea non pariter omnes egemus nam ad cuiusque uitam institutam accommodandum est a multisne opus sit an satis sit a paucis diligi certum igitur hoc sit idque et primum et maxime necessarium familiaritates habere fidas amantium nos amicorum haec enim est una res prorsus ut non multum differat inter summos et mediocres uiros eaque utrisque est propemodum comparanda honore et gloria et beniuolentia ciuium fortasse non aeque omnes egent sed tamen si cui haec suppetunt adiuuant aliquantum cum ad cetera tum ad amicitias comparandas sed de amicitia alio libro dictum est qui inscribitur laelius nunc dicamus de gloria quamquam ea quoque de re duo sunt nostri libri sed attingamus quandoquidem ea in rebus maioribus administrandis adiuuat plurimum summa igitur et perfecta gloria constat ex tribus his si diligit multitudo si fidem habet si cum admiratione quadam honore dignos putat haec autem si est simpliciter breuiterque dicendum quibus rebus pariuntur a singulis eisdem fere a multitudine sed est alius quoque quidam aditus ad multitudinem ut in uniuersorum animos tamquam influere possimus ac primum de illis tribus quae ante dixi beneuolentiae praecepta uideamus quae quidem capitur beneficiis maxime secundo autem loco uoluntate benefica beniuolentia mouetur etiamsi res forte non suppetit uehementer autem amor multitudinis commouetur ipsa fama et opinione liberalitatis beneficentiae iustitiae fidei omniumque earum uirtutum quae pertinent ad mansuetudinem morum ac facilitatem etenim illud ipsum quod honestum decorumque dicimus quia per se nobis placet animosque omnium natura et specie sua commouet maximeque quasi perlucet ex iis quas commemoraui uirtutibus idcirco illos in quibus eas uirtutes esse remur a natura ipsa diligere cogimur atque hae quidem causae diligendi grauissimae possunt enim praeterea nonnullae esse leuiores fides autem ut habeatur duabus rebus effici potest si existimabimur adepti coniunctam cum iustitia prudentiam nam et iis fidem habemus quos plus intellegere quam nos arbitramur quosque et futura prospicere credimus et cum res agatur in discrimenque uentum sit expedire rem et consilium ex tempore capere posse hanc enim utilem homines existimant ueramque prudentiam iustis autem et fidis hominibus id est bonis uiris ita fides habetur ut nulla sit in iis fraudis iniuriaeque suspicio itaque his salutem nostram his fortunas his liberos rectissime committi arbitramur harum igitur duarum ad fidem faciendam iustitia plus pollet quippe cum ea sine prudentia satis habeat auctoritatis prudentia sine iustitia nihil ualet ad faciendam fidem quo enim quis uersutior et callidior hoc inuisior et suspectior detracta opinione probitatis quam ob rem intellegentiae iustitia coniuncta quantum uolet habebit ad faciendam fidem uirium iustitia sine prudentia multum poterit sine iustitia nihil ualebit prudentia sed ne quis sit admiratus cur cum inter omnes philosophos constet a meque ipso saepe disputatum sit qui unam haberet omnes habere uirtutes nunc ita seiungam quasi possit quisquam qui non idem prudens sit iustus esse alia est illa cum ueritas ipsa limatur in disputatione subtilitas alia cum ad opinionem communem omnis accommodatur oratio quam ob rem ut uulgus ita nos hoc loco loquimur ut alios fortes alios uiros bonos alios prudentes esse dicamus popularibus enim uerbis est agendum et usitatis cum loquimur de opinione populari idque eodem modo fecit panaetius sed ad propositum reuertamur erat igitur ex iis tribus quae ad gloriam pertinerent hoc tertium ut cum admiratione hominum honore ab iis digni iudicaremur admirantur igitur communiter illi quidem omnia quae magna et praeter opinionem suam animaduerterunt separatim autem in singulis si perspiciunt nec opinata quaedam bona itaque eos uiros suspiciunt maximisque efferunt laudibus in quibus existimant se excellentes quasdam et singulares perspicere uirtutes despiciunt autem eos et contemnunt in quibus nihil uirtutis nihil animi nihil neruorum putant non enim omnes eos contemnunt de quibus male existumant nam quos improbos maledicos fraudulentos putant et ad faciendam iniuriam instructos eos contemnunt quidem neutiquam sed de iis male existumant quam ob rem ut ante dixi contemnuntur ii qui nec sibi nec alteri ut dicitur in quibus nullus labor nulla industria nulla cura est admiratione autem adficiuntur ii qui anteire ceteris uirtute putantur et cum omni carere dedecore tum uero iis uitiis quibus alii non facile possunt obsistere nam et uoluptates blandissumae dominae maioris partis animos a uirtute detorquent et dolorum cum admouentur faces praeter modum plerique exterrentur uita mors diuitiae paupertas omnes homines uehementissime permouent quae qui in utramque partem excelso animo magnoque despiciunt cumque aliqua iis ampla et honesta res obiecta est totos ad se conuertit et rapit tum quis non admiretur splendorem pulcritudinemque uirtutis ergo et haec animi despicientia admirabilitatem magnam facit et maxume iustitia ex qua una uirtute uiri boni appellantur mirifica quaedam multitudini uidetur nec iniuria nemo enim iustus esse potest qui mortem qui dolorem qui exilium qui egestatem timet aut qui ea quae sunt his contraria aequitati anteponit maximeque admirantur eum qui pecunia non mouetur quod in quo uiro perspectum sit hunc igni spectatum arbitrantur itaque illa tria quae proposita sunt ad gloriam omnia iustitia conficit et beniuolentiam quod prodesse uult plurimis et ob eandem causam fidem et admirationem quod eas res spernit et neglegit ad quas plerique inflammati auiditate rapiuntur ac mea quidem sententia omnis ratio atque institutio uitae adiumenta hominum desiderat in primisque ut habeat quibuscum possit familiares conferre sermones quod est difficile nisi speciem prae te boni uiri feras ergo etiam solitario homini atque in agro uitam agenti opinio iustitiae necessaria est eoque etiam magis quod eam si non habebunt iniusti habebuntur nullis praesidiis saepti multis afficientur iniuriis atque iis etiam qui uendunt emunt conducunt locant contrahendisque negotiis implicantur iustitia ad rem gerendam necessaria est cuius tanta uis est ut ne 