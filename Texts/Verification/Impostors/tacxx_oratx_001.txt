saepe ex me requiris iuste fabi cur cum priora saecula tot eminentium oratorum ingeniis gloriaque floruerint nostra potissimum aetas deserta et laude eloquentiae orbata uix nomen ipsum oratoris retineat neque enim ita appellamus nisi antiquos horum autem temporum diserti causidici et aduocati et patroni et quiduis potius quam oratores uocantur cui percontationi tuae respondere et tam magnae quaestionis pondus excipere ut aut de ingeniis nostris male existimandum sit si idem adsequi non possumus aut de iudiciis si nolumus uix hercule auderem si mihi mea sententia proferenda ac non disertissimorum ut nostris temporibus hominum sermo repetendus esset quos eandem hanc quaestionem pertractantis iuuenis admodum audiui ita non ingenio sed memoria et recordatione opus est ut quae a praestantissimis uiris et excogitata subtiliter et dicta grauiter accepi cum singuli diuersas uel easdem sed probabilis causas adferrent dum formam sui quisque et animi et ingenii redderent isdem nunc numeris isdemque rationibus persequar seruato ordine disputationis neque enim defuit qui diuersam quoque partem susciperet ac multum uexata et inrisa uetustate nostrorum temporum eloquentiam antiquorum ingeniis anteferret nam postero die quam curiatius maternus catonem recitauerat cum offendisse potentium animos diceretur tamquam in eo tragoediae argumento sui oblitus tantum catonem cogitasset eaque de re per urbem frequens sermo haberetur uenerunt ad eum marcus aper et iulius secundus celeberrima tum ingenia fori nostri quos ego utrosque non modo in iudiciis studiose audiebam sed domi quoque et in publico adsectabar mira studiorum cupiditate et quodam ardore iuuenili ut fabulas quoque eorum et disputationes et arcana semotae dictionis penitus exciperem quamuis maligne plerique opinarentur nec secundo promptum esse sermonem et aprum ingenio potius et ui naturae quam institutione et litteris famam eloquentiae consecutum nam et secundo purus et pressus et in quantum satis erat profluens sermo non defuit et aper omni eruditione imbutus contemnebat potius litteras quam nesciebat tamquam maiorem industriae et laboris gloriam habiturus si ingenium eius nullis alienarum artium adminiculis inniti uideretur igitur ut intrauimus cubiculum materni sedentem ipsum que quem pridie recitauerat librum inter manus habentem deprehendimus tum secundus nihilne te inquit materne fabulae malignorum terrent quo minus offensas catonis tui ames an ideo librum istum adprehendisti ut diligentius retractares et sublatis si qua prauae interpretationi materiam dederunt emitteres catonem non quidem meliorem sed tamen securiorem tum ille leges inquit quid maternus sibi debuerit et adgnosces quae audisti quod si qua omisit cato sequenti recitatione thiestes dicet hanc enim tragoediam disposui iam et intra me ipse formaui atque ideo maturare libri huius editionem festino ut dimissa priore cura nouae cogitationi toto pectore incumbam adeo te tragoediae istae non satiant inquit aper quo minus omissis orationum et causarum studiis omne tempus modo circa medeam ecce nunc circa thiestem consumas cum te tot amicorum causae tot coloniarum et municipiorum clientelae in forum uocent quibus uix suffeceris etiam si non nouum tibi ipse negotium importasses ut domitium et catonem id est nostras quoque historias et romana nomina graeculorum fabulis adgregares et maternus perturbarer hac tua seueritate nisi frequens et assidua nobis contentio iam prope in consuetudinem uertisset nam nec tu agitare et insequi poetas intermittis et ego cui desidiam aduocationum obicis cotidianum hoc patrocinium defendendae aduersus te poeticae exerceo quo laetor magis oblatum nobis iudicem qui me uel in futurum uetet uersus facere uel quod iam pridem opto sua quoque auctoritate compellat ut omissis forensium causarum angustiis in quibus mihi satis superque sudatum est sanctiorem illam et augustiorem eloquentiam colam ego uero inquit secundus antequam me iudicem aper recuset faciam quod probi et moderati iudices solent ut in iis cognitionibus se excusent in quibus manifestum est alteram apud eos partem gratia praeualere quis enim nescit neminem mihi coniunctiorem esse et usu amicitiae et assiduitate contubernii quam saleium bassum cum optimum uirum tum absolutissimum poetam porro si poetica accusatur non alium uideo reum locupletiorem securus sit inquit aper et saleius bassus et quisquis alius studium poeticae et carminum gloriam fouet cum causas agere non possit ego enim quatenus arbitrum litis huius inueniri non patiar maternum societate plurium defendi sed ipsum solum apud omnes arguam quod natus ad eloquentiam uirilem et oratoriam qua parere simul et tueri amicitias adsciscere necessitudines complecti prouincias possit omittit studium quo non aliud in ciuitate nostra uel ad utilitatem fructuosius uel ad uoluptatem dulcius uel ad dignitatem amplius uel ad urbis famam pulchrius uel ad totius imperii atque omnium gentium notitiam inlustrius excogitari potest nam si ad utilitatem uitae omnia consilia factaque nostra derigenda sunt quid est tutius quam eam exercere artem qua semper armatus praesidium amicis opem alienis salutem periclitantibus inuidis uero et inimicis metum et terrorem ultro feras ipse securus et uelut quadam perpetua potentia ac potestate munitus cuius uis et utilitas rebus prospere fluentibus aliorum perfugio et tutela intellegitur sin proprium periculum increpuit non hercule lorica et gladius in acie firmius munimentum quam reo et periclitanti eloquentia praesidium simul ac telum quo propugnare pariter et incessere siue in iudicio siue in senatu siue apud principem possis quid aliud infestis patribus nuper eprius marcellus quam eloquentiam suam opposuit qua accinctus et minax disertam quidem sed inexercitatam et eius modi certaminum rudem heluidii sapientiam elusit plura de utilitate non dico cui parti minime contra dicturum maternum meum arbitror ad uoluptatem oratoriae eloquentiae transeo cuius iucunditas non uno aliquo momento sed omnibus prope diebus ac prope omnibus horis contingit quid enim dulcius libero et ingenuo animo et ad uoluptates honestas nato quam uidere plenam semper et frequentem domum suam concursu splendidissimorum hominum idque scire non pecuniae non orbitati non officii alicuius administrationi sed sibi ipsi dari ipsos quin immo orbos et locupletes et potentis uenire plerumque ad iuuenem et pauperem ut aut sua aut amicorum discrimina commendent ullane tanta ingentium opum ac magnae potentiae uoluptas quam spectare homines ueteres et senes et totius orbis gratia subnixos in summa rerum omnium abundantia confitentis id quod optimum sit se non habere iam uero qui togatorum comitatus et egressus quae in publico species quae in iudiciis ueneratio quod illud gaudium consurgendi adsistendique inter tacentis et in unum conuersos coire populum et circumfundi coram et accipere adfectum quemcumque orator induerit uulgata dicentium gaudia et imperitorum quoque oculis exposita percenseo illa secretiora et tantum ipsis orantibus nota maiora sunt siue accuratam meditatamque profert orationem est quoddam sicut ipsius dictionis ita gaudii pondus et constantia siue nouam et recentem curam non sine aliqua trepidatione animi attulerit ipsa sollicitudo commendat euentum et lenocinatur uoluptati sed extemporalis audaciae atque ipsius temeritatis uel praecipua iucunditas est nam in ingenio quoque sicut in agro quamquam grata sint quae diu serantur atque elaborentur gratiora tamen quae sua sponte nascuntur equidem ut de me ipso fatear non eum diem laetiorem egi quo mihi latus clauus oblatus est uel quo homo nouus et in ciuitate minime fauorabili natus quaesturam aut tribunatum aut praeturam accepi quam eos quibus mihi pro mediocritate huius quantulaecumque in dicendo facultatis aut reum prospere defendere aut apud centumuiros causam aliquam feliciter orare aut apud principem ipsos illos libertos et procuratores principum tueri et defendere datur tum mihi supra tribunatus et praeturas et consulatus ascendere uideor tum habere quod si non ultro oritur nec codicillis datur nec cum gratia uenit quid fama et laus cuius artis cum oratorum gloria comparanda est quid non inlustres sunt in urbe non solum apud negotiosos et rebus intentos sed etiam apud iuuenes uacuos et adulescentis quibus modo recta indoles est et bona spes sui quorum nomina prius parentes liberis suis ingerunt quos saepius uulgus quoque imperitum et tunicatus hic populus transeuntis nomine uocat et digito demonstrat aduenae quoque et peregrini iam in municipiis et coloniis suis auditos cum primum urbem attigerunt requirunt ac uelut adgnoscere concupiscunt ausim contendere marcellum hunc eprium de quo modo locutus sum et crispum uibium libentius enim nouis et recentibus quam remotis et oblitteratis exemplis utor non minores esse in extremis partibus terrarum quam capuae aut uercellis ubi nati dicuntur nec hoc illis alterius bis alterius ter milies sestertium praestat quamquam ad has ipsas opes possunt uideri eloquentiae beneficio uenisse sed ipsa eloquentia cuius numen et caelestis uis multa quidem omnibus saeculis exempla edidit ad quam usque fortunam homines ingenii uiribus peruenerint sed haec ut supra dixi proxima et quae non auditu cognoscenda sed oculis spectanda haberemus nam quo sordidius et abiectius nati sunt quoque notabilior paupertas et angustiae rerum nascentis eos circumsteterunt eo clariora et ad demonstrandam oratoriae eloquentiae utilitatem inlustriora exempla sunt quod sine commendatione natalium sine substantia facultatum neuter moribus egregius alter habitu quoque corporis contemptus per multos iam annos potentissimi sunt ciuitatis ac donec libuit principes fori nunc principes in caesaris amicitia agunt feruntque cuncta atque ab ipso principe cum quadam reuerentia diliguntur quia uespasianus uenerabilis senex et patientissimus ueri bene intellegit et ceteros quidem amicos suos iis niti quae ab ipso acceperint quaeque ipsis accumulare et in alios congerere promptum sit marcellum autem et crispum attulisse ad amicitiam suam quod non a principe acceperint nec accipi possit ninimum inter tot ac tanta locum obtinent imagines ac tituli et statuae quae neque ipsa tamen negleguntur tam hercule quam diuitiae et opes quas facilius inuenies qui uituperet quam qui fastidiat his igitur et honoribus et ornamentis et facultatibus refertas domos eorum uidemus qui se ab ineunte adulescentia causis forensibus et oratorio studio dederunt nam carmina et uersus quibus totam uitam maternus insumere optat inde enim omnis fluxit oratio neque dignitatem ullam auctoribus suis conciliant neque utilitates alunt uoluptatem autem breuem laudem inanem et infructuosam consequuntur licet haec ipsa et quae deinceps dicturus sum aures tuae materne respuant cui bono est si apud te agamemnon aut iason diserte loquitur quis ideo domum defensus et tibi obligatus redit quis saleium nostrum egregium poetam uel si hoc honorificentius est praeclarissimum uatem deducit aut salutat aut prosequitur nempe si amicus eius si propinquus si denique ipse in aliquod negotium inciderit ad hunc secundum recurret aut ad te materne non quia poeta es neque ut pro eo uersus facias hi enim basso domi nascuntur pulchri quidem et iucundi quorum tamen hic exitus est ut cum toto anno per omnes dies magna noctium parte unum librum excudit et elucubrauit rogare ultro et ambire cogatur ut sint qui dignentur audire et ne id quidem gratis nam et domum mutuatur et auditorium exstruit et subsellia conducit et libellos dispergit et ut beatissimus recitationem eius euentus prosequatur omnis illa laus intra unum aut alterum diem uelut in herba uel flore praecerpta ad nullam certam et solidam peruenit frugem nec aut amicitiam inde refert aut clientelam aut mansurum in animo cuiusquam beneficium sed clamorem uagum et uoces inanis et gaudium uolucre laudauimus nuper ut miram et eximiam uespasiani liberalitatem quod quingenta sestertia basso donasset pulchrum id quidem indulgentiam principis ingenio mereri quanto tamen pulchrius si ita res familiaris exigat se ipsum colere suum genium propitiare suam experiri liberalitatem adice quod poetis si modo dignum aliquid elaborare et efficere uelint relinquenda conuersatio amicorum et iucunditas urbis deserenda cetera officia utque ipsi dicunt in nemora et lucos id est in solitudinem secedendum est ne opinio quidem et fama cui soli seruiunt et quod unum esse pretium omnis laboris sui fatentur aeque poetas quam oratores sequitur quoniam mediocris poetas nemo nouit bonos pauci quando enim rarissimarum recitationum fama in totam urbem penetrat nedum ut per tot prouincias innotescat quotus quisque cum ex hispania uel asia ne quid de gallis nostris loquar in urbem uenit saleium bassum requirit atque adeo si quis requirit ut semel uidit transit et contentus est ut si picturam aliquam uel statuam uidisset neque hunc meum sermonem sic accipi uolo tamquam eos quibus natura sua oratorium ingenium denegauit deterream a carminibus si modo in hac studiorum parte oblectare otium et nomen inserere possunt famae ego uero omnem eloquentiam omnisque eius partis sacras et uenerabilis puto nec solum cothurnum uestrum aut heroici carminis sonum sed liricorum quoque iucunditatem et elegorum lasciuias et iamborum amaritudinem et epigrammatum lusus et quamcumque aliam speciem eloquentia habeat anteponendam ceteris aliarum artium studiis credo sed tecum mihi materne res est quod cum natura tua in ipsam arcem eloquentiae ferat errare mauis et summa adepturus in leuioribus subsistis ut si in graecia natus esses ubi ludicras quoque artis exercere honestum est ac tibi nicostrati robur ac uires di dedissent non paterer inmanis illos et ad pugnam natos lacertos leuitate iaculi aut iactu disci uanescere sic nunc te ab auditoriis et theatris in forum et ad causas et ad uera proelia uoco cum praesertim ne ad illud quidem confugere possis quod plerisque patrocinatur tamquam minus obnoxium sit offendere poetarum quam oratorum studium efferuescit enim uis pulcherrimae naturae tuae nec pro amico aliquo sed quod periculosius est pro catone offendis nec excusatur offensa necessitudine officii aut fide aduocationis aut fortuitae et subitae dictionis impetu meditatus uideris aut elegisse personam notabilem et cum auctoritate dicturam sentio quid responderi possit hinc ingentis ex his adsensus haec in ipsis auditoriis praecipue laudari et mox omnium sermonibus ferri tolle igitur quietis et securitatis excusationem cum tibi sumas aduersarium superiorem nobis satis sit priuatas et nostri saeculi controuersias tueri in quibus expressis si quando necesse sit pro periclitante amico potentiorum aures offendere et probata sit fides et libertas excusata quae cum dixisset aper acrius ut solebat et intento ore remissus et subridens maternus parantem inquit me non minus diu accusare oratores quam aper laudauerat fore enim arbitrabar ut a laudatione eorum digressus detrectaret poetas atque carminum studium prosterneret arte quadam mitigauit concedendo iis qui causas agere non possent ut uersus facerent ego autem sicut in causis agendis efficere aliquid et eniti fortasse possum ita recitatione tragoediarum et ingredi famam auspicatus sum cum quidem imperante nerone inprobam et studiorum quoque sacra profanantem uatinii potentiam fregi et hodie si quid in nobis notitiae ac nominis est magis arbitror carminum quam orationum gloria partum ac iam me deiungere a forensi labore constitui nec comitatus istos et egressus aut frequentiam salutantium concupisco non magis quam aera et imagines quae etiam me nolente in domum meam inruperunt nam statum cuiusque ac securitatem melius innocentia tuetur quam eloquentia nec uereor ne mihi umquam uerba in senatu nisi pro alterius discrimine facienda sint nemora uero et luci et secretum ipsum quod aper increpabat tantam mihi adferunt uoluptatem ut inter praecipuos carminum fructus numerem quod non in strepitu nec sedente ante ostium litigatore nec inter sordes ac lacrimas reorum componuntur sed secedit animus in loca pura atque innocentia fruiturque sedibus sacris haec eloquentiae primordia haec penetralia hoc primum habitu cultuque commoda mortalibus in illa casta et nullis contacta uitiis pectora influxit sic oracula loquebantur nam lucrosae huius et sanguinantis eloquentiae usus recens et ex malis moribus natus atque ut tu dicebas aper in locum teli repertus ceterum felix illud et ut more nostro loquar aureum saeculum et oratorum et criminum inops poetis et uatibus abundabat qui bene facta canerent non qui male admissa defenderent nec ullis aut gloria maior aut augustior honor primum apud deos quorum proferre responsa et interesse epulis ferebantur deinde apud illos dis genitos sacrosque reges inter quos neminem causidicum sed orphea ac linum ac si introspicere altius uelis ipsum apollinem accepimus uel si haec fabulosa nimis et composita uidentur illud certe mihi concedes aper non minorem honorem homero quam demostheni apud posteros nec angustioribus terminis famam euripidis aut sophoclis quam lisiae aut hiperidis includi pluris hodie reperies qui ciceronis gloriam quam qui uirgilii detrectent nec ullus asinii aut messallae liber tam inlustris est quam medea ouidii aut uarii thiestes ac ne fortunam quidem uatum et illud felix contubernium comparare timuerim cum inquieta et anxia oratorum uita licet illos certamina et pericula sua ad consulatus euexerint malo securum et quietum uirgilii secessum in quo tamen neque apud diuum augustum gratia caruit neque apud populum romanum notitia testes augusti epistulae testis ipse populus qui auditis in theatro uirgilii uersibus surrexit uniuersus et forte praesentem spectantemque uirgilium ueneratus est sic quasi augustum ne nostris quidem temporibus secundus pomponius afro domitio uel dignitate uitae uel perpetuitate famae cesserit nam crispus iste et marcellus ad quorum exempla me uocas quid habent in hac sua fortuna concupiscendum quod timent an quod timentur quod cum cotidie aliquid rogentur ii quibus praestant indignantur quod adligati omni adulatione nec imperantibus umquam satis serui uidentur nec nobis satis liberi quae haec summa eorum potentia est tantum posse liberti solent ne uero dulces ut uirgilius ait musae remotum a sollicitudinibus et curis et necessitate cotidie aliquid contra animum faciendi in illa sacra illosque fontis ferant nec insanum ultra et lubricum forum famamque pallentem trepidus experiar non me fremitus salutantium nec anhelans libertus excitet nec incertus futuri testamentum pro pignore scribam nec plus habeam quam quod possim cui uelim relinquere quandoque enim fatalis et meus dies ueniet statuarque tumulo non maestus et atrox sed hilaris et coronatus et pro memoria mei nec consulat quisquam nec roget uixdum finierat maternus concitatus et uelut instinctus cum uipstanus messalla cubiculum eius ingressus est suspicatusque ex ipsa intentione singulorum altiorem inter eos esse sermonem num parum tempestiuus inquit interueni secretum consilium et causae alicuius meditationem tractantibus minime minime inquit secundus atque adeo uellem maturius interuenisses delectasset enim te et apri nostri accuratissimus sermo cum maternum ut omne ingenium ac studium suum ad causas agendas conuerteret exhortatus est et materni pro carminibus suis laeta utque poetas defendi decebat audentior et poetarum quam oratorum similior oratio me uero inquit et sermo iste infinita uoluptate adfecisset atque id ipsum delectat quod uos uiri optimi et temporum nostrorum oratores non forensibus tantum negotiis et declamatorio studio ingenia uestra exercetis sed eius modi etiam disputationes adsumitis quae et ingenium alunt et eruditionis ac litterarum iucundissimum oblectamentum cum uobis qui ista disputatis adferunt tum etiam iis ad quorum auris peruenerint itaque hercule non minus probari uideo in te secunde quod iuli africani uitam componendo spem hominibus fecisti plurium eius modi librorum quam in apro quod nondum ab scholasticis controuersiis recessit et otium suum mauult nouorum rhetorum more quam ueterum oratorum consumere tum aper non desinis messalla uetera tantum et antiqua mirari nostrorum autem temporum studia inridere atque contemnere nam hunc tuum sermonem saepe excepi cum oblitus et tuae et fratris tui eloquentiae neminem hoc tempore oratorem esse contenderes antiquis eo credo audacius quod malignitatis opinionem non uerebaris cum eam gloriam quam tibi alii concedunt ipse tibi denegares neque illius inquit sermonis mei paenitentiam ago neque aut secundum aut maternum aut te ipsum aper quamquam interdum in contrarium disputes aliter sentire credo ac uelim impetratum ab aliquo uestrum ut causas huius infinitae differentiae scrutetur ac reddat quas mecum ipse plerumque conquiro et quod quibusdam solacio est mihi auget quaestionem quia uideo etiam graecis accidisse ut longius absit ab aeschine et demosthene sacerdos ille nicetes et si quis alius ephesum uel mitilenas concentu scholasticorum et clamoribus quatit quam afer aut africanus aut uos ipsi a cicerone aut asinio recessistis magnam inquit secundus et dignam tractatu quaestionem mouisti sed quis eam iustius explicabit quam tu ad cuius summam eruditionem et praestantissimum ingenium cura quoque et meditatio accessit et messalla aperiam inquit cogitationes meas si illud a uobis ante impetrauero ut uos quoque sermonem hunc nostrum adiuuetis pro duobus inquit maternus promitto nam et ego et secundus exsequemur eas partis quas intellexerimus te non tam omisisse quam nobis reliquisse aprum enim solere dissentire et tu paulo ante dixisti et ipse satis manifestus est iam dudum in contrarium accingi nec aequo animo perferre hanc nostram pro antiquorum laude concordiam non enim inquit aper inauditum et indefensum sae culum nostrum patiar hac uestra conspiratione damnari sed hoc primum interrogabo quos uocetis antiquos quam oratorum aetatem significatione ista determinetis ego enim cum audio antiquos quosdam ueteres et olim natos intellego ac mihi uersantur ante oculos ulixes ac nestor quorum aetas mille fere et trecentis annis saeculum nostrum antecedit uos autem demosthenem et hiperidem profertis quos satis constat philippi et alexandri temporibus floruisse ita tamen ut utrique superstites essent ex quo apparet non multo pluris quam trecentos annos interesse inter nostram et demosthenis aetatem quod spatium temporis si ad infirmitatem corporum nostrorum referas fortasse longum uideatur si ad naturam saeculorum ac respectum inmensi huius aeui perquam breue et in proximo est nam si ut cicero in hortensio scribit is est magnus et uerus annus par quo eadem positio caeli siderumque quae cum maxime est rursum existet isque annus horum quos nos uocamus annorum duodecim milia nongentos quinquaginta quattuor complectitur incipit demosthenes uester quem uos ueterem et antiquum fingitis non solum eodem anno quo nos sed etiam eodem mense extitisse sed transeo ad latinos oratores in quibus non menenium ut puto agrippam qui potest uideri antiquus nostrorum temporum disertis anteponere soletis sed ciceronem et caesarem et caelium et caluum et brutum et asinium et messallam quos quid antiquis potius temporibus adscribatis quam nostris non uideo nam ut de cicerone ipso loquar hirtio nempe et pansa consulibus ut tiro libertus eius scribit septimo idus decembris occisus est quo anno diuus augustus in locum pansae et hirtii se et q pedium consules suffecit statue sex et quinquaginta annos quibus mox diuus augustus rem publicam rexit adice tiberii tris et uiginti et prope quadriennium gai ac bis quaternos denos claudii et neronis annos atque illum galbae et othonis et uitellii longum et unum annum ac sextam iam felicis huius principatus stationem qua uespasianus rem publicam fouet centum et uiginti anni ab interitu ciceronis in hunc diem colliguntur unius hominis aetas nam ipse ego in britannia uidi senem qui se fateretur ei pugnae interfuisse qua caesarem inferentem arma britanniae arcere litoribus et pellere adgressi sunt ita si eum qui armatus c caesari restitit uel captiuitas uel uoluntas uel fatum aliquod in urbem pertraxisset aeque idem et caesarem ipsum et ciceronem audire potuit et nostris quoque actionibus interesse proximo quidem congiario ipsi uidistis plerosque senes qui se a diuo quoque augusto semel atque iterum accepisse congiarium narrabant ex quo colligi potest et coruinum ab illis et asinium audiri potuisse nam coruinus in medium usque augusti principatum asinius paene ad extremum durauit ne diuidatis saeculum et antiquos ac ueteres uocitetis oratores quos eorundem hominum aures adgnoscere ac uelut coniungere et copulare potuerunt haec ideo praedixi ut si qua ex horum oratorum fama gloriaque laus temporibus adquiritur eam docerem in medio sitam et propiorem nobis quam seruio galbae aut c carboni quosque alios merito antiquos uocauerimus sunt enim horridi et inpoliti et rudes et informes et quos utinam nulla parte imitatus esset caluus uester aut caelius aut ipse cicero agere enim fortius iam et audentius uolo si illud ante praedixero mutari cum temporibus formas quoque et genera dicendi sic catoni seni comparatus c gracchus plenior et uberior sic graccho politior et ornatior crassus sic utroque distinctior et urbanior et altior cicero cicerone mitior coruinus et dulcior et in uerbis magis elaboratus nec quaero quis disertissimus hoc interim probasse contentus sum non esse unum eloquentiae uultum sed in illis quoque quos uocatis antiquos pluris species deprehendi nec statim deterius esse quod diuersum est uitio autem malignitatis humanae uetera semper in laude praesentia in fastidio esse num dubitamus inuentos qui prae catone appium caecum magis mirarentur satis constat ne ciceroni quidem obtrectatores defuisse quibus inflatus et tumens nec satis pressus sed supra modum exsultans et superfluens et parum atticus uideretur legistis utique et calui et bruti ad ciceronem missas epistulas ex quibus facile est deprehendere caluum quidem ciceroni uisum exsanguem et aridum brutum autem otiosum atque diiunctum rursusque ciceronem a caluo quidem male audisse tamquam solutum et eneruem a bruto autem ut ipsius uerbis utar tamquam fractum atque elumbem si me interroges omnes mihi uidentur uerum dixisse sed mox ad singulos ueniam nunc mihi cum uniuersis negotium est nam quatenus antiquorum admiratores hunc uelut terminum antiquitatis constituere solent qui usque ad cassium quem reum faciunt quem primum adfirmant flexisse ab illa uetere atqueirecta dicendi uia non infirmitate ingenii nec inscitia litterarum transtulisse se ad aliud dicendi genus contendo sed iudicio et intellectu uidit namque ut paulo ante dicebam cum condicione temporum et diuersitate aurium formam quoque ac speciem orationis esse mutandam facile perferebat prior ille populus ut imperitus et rudis impeditissimarum orationum spatia atque id ipsum laudabat si dicendo quis diem eximeret iam uero longa principiorum praeparatio et narrationis alte repetita series et multarum diuisionum ostentatio et mille argumentorum gradus et quidquid aliud aridissimis hermagorae et apollodori libris praecipitur in honore erat quod si quis odoratus philosophiam uideretur et ex ea locum aliquem orationi suae insereret in caelum laudibus ferebatur nec mirum erant enim haec noua et incognita et ipsorum quoque oratorum paucissimi praecepta rhetorum aut philosophorum placita cognouerant at hercule peruulgatis iam omnibus cum uix in cortina quisquam adsistat quin elementis studiorum etsi non instructus at certe imbutus sit nouis et exquisitis eloquentiae itineribus opus est per quae orator fastidium aurium effugiat utique apud eos iudices qui ui et potestate non iure et legibus cognoscunt nec accipiunt tempora sed constituunt nec exspectandum habent oratorem dum illi libeat de ipso negotio dicere sed saepe ultro admonent atque alio transgredientem reuocant et festinare se testantur quis nunc feret oratorem de infirmitate ualetudinis suae praefantem qualia sunt fere principia coruini quis quinque in uerrem libros exspectabit quis de exceptione et formula perpetietur illa inmensa uolumina quae pro m tullio aut aulo caecina legimus praecurrit hoc tempore iudex dicentem et nisi aut cursu argumentorum aut colore sententiarum aut nitore et cultu descriptionum inuitatus et corruptus est auersatur dicentem uulgus quoque adsistentium et adfluens et uagus auditor adsueuit iam exigere laetitiam et pulchritudinem orationis nec magis perfert in iudiciis tristem et impexam antiquitatem quam si quis in scaena roscii aut turpionis ambiuii exprimere gestus uelit iam uero iuuenes et in ipsa studiorum incude positi qui profectus sui causa oratores sectantur non solum audire sed etiam referre domum aliquid inlustre et dignum memoria uolunt traduntque in uicem ac saepe in colonias ac prouincias suas scribunt siue sensus aliquis arguta et breui sententia effulsit siue locus exquisito et poetico cultu enituit exigitur enim iam ab oratore etiam poeticus decor non accii aut pacuuii ueterno inquinatus sed ex horatii et uirgilii et lucani sacrario prolatus horum igitur auribus et iudiciis obtemperans nostrorum oratorum aetas pulchrior et ornatior extitit neque ideo minus efficaces sunt orationes nostrae quia ad auris iudicantium cum uoluptate perueniunt quid enim si infirmiora horum temporum templa credas quia non rudi caemento et informibus tegulis exstruuntur sed marmore nitent et auro radiantur equidem fatebor uobis simpliciter me in quibusdam antiquorum uix risum in quibusdam autem uix somnum tenere nec unum de populo canuti aut atti de furnio et toranio quique alios in eodem ualetudinario haec ossa et hanc maciem probant ipse mihi caluus cum unum et uiginti utpar puto libros reliquerit uix in una et altera oratiuncula satis facit nec dissentire ceteros ab hoc meo iudicio uideo quotus enim quisque calui in asitium aut in drusum legit at hercule in omnium studiosorum manibus uersantur accusationes quae in uatinium inscribuntur ac praecipue secunda ex his oratio est enim uerbis ornata et sententiis auribus iudicum accommodata ut scias ipsum quoque caluum intellexisse quid melius esset nec uoluntatem ei quo minus sublimius et cultius diceret sed ingenium ac uires defuisse quid ex caelianis orationibus nempe eae placent siue uniuersae siue partes earum in quibus nitorem et altitudinem horum temporum adgnoscimus sordes autem illae uerborum et hians compositio et inconditi sensus redolent antiquitatem nec quemquam adeo antiquarium puto ut caelium ex 