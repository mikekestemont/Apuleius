m minucii felicis octauius i cogitanti mihi et cum animo meo octaui boni et fidelissimi contubernalis memoriam recensenti tanta dulcedo et adfectio hominis inhaesit ut ipse quodammodo mihi uiderer in praeterita redire non ea quae iam transacta et decursa sunt recordatione reuocare ita eius contemplatio quantum subtracta est oculis tantum pectori meo ac paene intimis sensibus inplicata est nec inmerito discedens uir eximius et sanctus inmensum sui desiderium nobis reliquit utpote cum et ipse tanto nostri semper amore flagrauerit ut et in ludicris et seriis pari mecum uoluntate concineret eadem uelle uel nolle crederes unam mentem in duobus fuisse diuisam sic solus in amoribus conscius ipse socius in erroribus et cum discussa caligine de tenebrarum profundo in lucem sapientiae et ueritatis emergerem non respuit comitem sed quod est gloriosius praecucurrit itaque cum per uniuersam conuictus nostri et familiaritatis aetatem mea cogitatio uolueretur in illo praecipue sermone eius mentis meae resedit intentio quo q caecilium superstitiosis uanitatibus etiamnunc inhaerentem disputatione grauissima ad ueram religionem reformauit ii nam negotii et uisendi mei gratia romam contenderat relicta domo coniuge liberis et quod est in liberis amabilius adhuc annis innocentibus et adhuc dimidiata uerba temptantibus loquellam ipso offensantis linguae fragmine dulciorem quo in aduentu eius non possum exprimere sermonibus quanto quamque inpatienti gaudio exultauerim cum augeret maxime laetitiam meam amicissimi hominis inopinata praesentia igitur post unum et alterum diem cum iam et auiditatem desiderii frequens adsiduitatis usus implesset et quae per absentiam mutuam de nobis nesciebamus relatione alterna comperissemus placuit ostiam petere amoenissimam ciuitatem quod esset corpori meo siccandis umoribus de marinis lauacris blanda et adposita curatio sane et ad uindemiam feriae iudiciariam curam relaxauerant nam id temporis post aestiuam diem in temperiem semet autumnitas dirigebat itaque cum diluculo ad mare inambulando litori pergeremus ut et aura adspirans leniter membra uegetaret et cum eximia uoluptate molli uestigio cedens harena subsideret caecilius simulacro serapidis denotato ut uulgus superstitiosus solet manum ori admouens osculu labiis pressit iii tunc octauius ait non boni uiri est marce frater hominem domi forisque lateri tuo inhaerentem sic in hac inperitiae uulgaris caecitate deserere ut tam luculento die in lapides eum patiaris inpingere effigiatos sane et unctos et coronatos cum scias huius erroris non minorem ad te quam ad ipsum infamiam redundare cum hoc sermone eius medium spatium ciuitatis emensi iam liberum litus tenebamus ibi harenas extimas uelut sterneret ambulacro perfundens lenis unda tendebat et ut semper mare etiam positis flatibus inquietum est etsi non canis spumosisque fluctibus exibat ad terram tamen crispis tortuosisque ibidem erroribus delectati perquam sumus cum in ipso aequoris limine plantas tingueremus quod uicissim nunc adpulsum nostris pedibus adluderet fluctus nunc relabens ac uestigia retrahens in sese resorberet sensim itaque tranquilleque progressi oram curui molliter litoris iter fabulis fallentibus legebamus haec fabulae erant octaui disserentis de nauigatione narratio sed ubi eundi spatium satis iustum cum sermone consumpsimus eandem emensi uiam rursus uersis uestigiis terebamus et cum ad id loci uentum est ubi subductae nauiculae substratis roboribus a terrena labe suspensae quiescebant pueros uidemus certatim gestientes testarum in mare iaculationibus ludere is lusus est testam teretem iactatione fluctuum leuigatam legere de litore eam testam plano situ digitis comprehensam inclinem ipsum atque humilem quantum potest super undas inrotare ut illud iaculum uel dorsum maris raderet enataret dum leni impetu labitur uel summis fluctibus tonsis emicaret emergeret dum adsiduo saltu subleuatur is se in pueris uictorem ferebat cuius testa et procurreret longius et frequentius exsiliret iu igitur cum omnes hac spectaculi uoluptate caperemur caecilius nihil intendere neque de contentione ridere sed tacens anxius segregatus dolere nescio quid uultu fatebatur cui ego quid hoc est rei cur non agnosco caecili alacritatem tuam illam et illam oculorum etiam in seriis hilaritatem requiro tum ille iam dudum me octaui nostri acriter angit et remordet oratio qua in te inuectus obiurgauit neglegentiae ut me dissimulanter grauius argueret inscientiae itaque progrediar ulterius de toto integro mihi cum octauio res est si placet ut ipsius sectae homo cum eo disputem iam profecto intelleget facilius esse in contubernalibus disputare quam conserere sapientiam modo in istis ad tutelam balnearum iactis et in altum procurrentibus petrarum obicibus residamus ut et requiescere de itinere possimus et intentius disputare et cum dicto eius adsedimus ita ut me ex tribus medium lateris ambitione protegerent nec hoc obsequi fuit aut ordinis aut honoris quippe cum amicitia pares semper aut accipiat aut faciat sed ut arbiter et utrisque proximus aures darem et disceptantes duos medius segregarem u tum sic caecilius exorsus est quamquam tibi marce frater de quo cum maxime quaerimus non sit ambiguum utpote cum diligenter in utroque uiuendi genere uersatus repudiaris alterum alterum conprobaris in praesentiarum tamen ita tibi informandus est animus ut libram teneas aequissimi iudicis nec in alteram partem propensus incumbas ne non tam ex nostris disputationibus nata sententia quam ex tuis sensibus prolata uideatur proinde si mihi quasi nouus aliqui et quasi ignarus partis utriusque considas nullum negotium est patefacere omnia in rebus humanis dubia incerta suspensa magisque omnia uerisimilia quam uera quo magis mirum est nonnullos taedio inuestigandae penitus ueritatis cuilibet opinioni temere succumbere quam in explorando pertinaci diligentia perseuerare itaque indignandum omnibus indolescendum est audere quosdam et hoc studiorum rudes litterarum profanos expertes artium etiam sordidarum certum aliquid de summa rerum ac maiestate decernere de qua tot omnibus saeculis sectarum plurimarum usque adhuc ipsa philosophia deliberat nec inmerito cum tantum absit ab exploratione diuina humana mediocritas ut neque quae supra nos caelo suspensa sublata sunt neque quae infra terram profunda demersa sunt aut scire sit datum aut ruspari religiosum et beati satis satisque prudentes iure uideamur si secundum illud uetus sapientis oraculum nosmet ipsos familiarius nouerimus sed quatenus indulgentes insano atque inepto labori ultra humilitatis nostrae terminos euagamur et in terram proiecti caelum ipsum et ipsa sidera audaci cupiditate transcendimus uel hunc errorem saltem non uanis et formidulosis opinionibus implicemus sint principio omnium semina natura in se coeunte densata quis hic auctor deus sint fortuitis concursionibus totius mundi membra coalita digesta formata quis deus machinator sidera licet ignis accenderit et caelum licet sua materia suspenderit licet terram fundauerit pondere et mare licet influxerit e liquore unde haec religio unde formido quae superstitio est homo et animal omne quod nascitur inspiratur attollitur elementorum ut uoluntaria concretio est in quae rursum homo et animal omne diuiditur soluitur dissipatur ita in fontem refluunt et in semet omnia reuoluuntur nullo artifice nec iudice nec auctore sic congregatis ignium seminibus soles alios atque alios semper splendere sic exhalatis terrae uaporibus nebulas semper adolescere quibus densatis coactisque nubes altius surgere isdem labentibus pluuias fluere flare uentos grandines increpare uel nimbis conlidentibus tonitrua mugire rutilare fulgora fulmina praemicare adeo passim cadunt montes inruunt arboribus incurrunt sine dilectu tangunt loca sacra et profana homines noxios feriunt et saepe religiosos quid tempestates loquar uarias et incertas quibus nullo ordine uel examine rerum omnium impetus uolutatur in naufragiis bonorum malorumque fata mixta merita confusa in incendiis interitum conuenire insontium nocentumque et cum tabe pestifera caeli tractus inficitur sine discrimine omnes deperire et cum belli ardore saeuitur meliores potius occumbere in pace etiam non tantum aequatur nequitia melioribus sed et colitur ut in pluribus nescias utrum sit eorum detestanda prauitas an optanda felicitas quod si mundus diuina prouidentia et alicuius numinis auctoritate regeretur numquam mereretur phalaris et dionisius regnum numquam rutilius et camillus exilium numquam socrates uenenum ecce arbusta frugifera ecce iam seges cana iam temulenta uindemia imbri corrumpitur grandine caeditur adeo aut incerta nobis ueritas occultatur et premitur aut quod magis credendum est uariis et lubricis casibus soluta legibus fortuna dominatur ui cum igitur aut fortuna certa aut incerta natura sit quanto uenerabilius ac melius antistitem ueritatis maiorum excipere disciplinam religiones traditas colere deos quos a parentibus ante inbutus es timere quam nosse familiarius adorare nec de numinibus ferre sententiam sed prioribus credere qui adhuc rudi saeculo in ipsius mundi natalibus meruerunt deos uel faciles habere uel reges inde adeo per uniuersa imperia prouincias oppida uidemus singulos sacrorum ritus gentiles habere et deos colere municipes ut eleusinios cererem phrigas matrem epidaurios aesculapium chaldaeos belum astarten siros dianam tauros gallos mercurium uniuersa romanos sic eorum potestas et auctoritas totius orbis ambitus occupauit sic imperium suum ultra solis uias et ipsius oceani limites propagauit dum exercent in armis uirtutem religiosam dum urbem muniunt sacrorum religionibus castis uirginibus multis honoribus ac nominibus sacerdotum dum obsessi et citra solum capitolium capti colunt deos quos alius iam spreuisset iratos et per gallorum acies mirantium superstitionis audaciam pergunt telis inermes sed cultu religionis armati dum captis in hostilibus moenibus adhuc ferociente uictoria numina uicta uenerantur dum undique hospites deos quaerunt et suos faciunt dum aras extruunt etiam ignotis numinibus et manibus sic dum uniuersarum gentium sacra suscipiunt etiam regna meruerunt hinc perpetuus uenerationis tenor mansit qui longa aetate non infringitur sed augetur quippe antiquitas caerimoniis atque fanis tantum sanctitatis tribuere consueuit quantum adstruxerit uetustatis uii nec tamen temere ausim enim interim et ipse concedere et sic melius errare maiores nostri aut obseruandis auguriis aut extis consulendis aut instituendis sacris aut delubris dedicandis operam nauauerunt specta de libris memoriam iam eos deprehendes initiasse ritus omnium religionum uel ut remuneraretur diuina indulgentia uel ut auerteretur imminens ira aut iam tumens et saeuiens placaretur testis mater idaea quae aduentu suo et probauit matronae castitatem et urbem metu hostili liberauit testes equestrium fratrum in lacu sicut se ostenderant statuae consecratae qui anheli spumantibus equis atque fumantibus de perse uictoriam eadem die qua fecerant nuntiauerunt testis ludorum offensi iouis de somnio plebei hominis iteratio et deciorum deuotio rata testis est testis et curtius qui equitis sui uel mole uel honore hiatum profundae uoraginis coaequauit frequentius etiam quam uolebamus deorum praesentiam contempta auspicia contestata sunt sic allia nomen infaustum sic claudi et iuni non proelium in poenos sed ferale naufragium est et ut trasimenus romanorum sanguine et maior esset et decolor spreuit auguria flaminius et ut parthos signa repetamus dirarum inprecationes crassus et meruit et inrisit omitto uetera quae multa sunt et de deorum natalibus donis muneribus neglego carmina poetarum praedicta etiam de oraculis fata transilio ne uobis antiquitas nimium fabulosa uideatur intende templis ac delubris deorum quibus romana ciuitas et protegitur et ornatur magis sunt augusta numinibus incolis praesentibus inquilinis quam cultu insignibus et muneribus opulenta inde adeo pleni et mixti deo uates futura praecerpunt dant cautelam periculis morbis medellam spem adflictis opem miseris solacium calamitatibus laboribus leuamentum etiam per quietem deos uidemus audimus agnoscimus quos impie per diem negamus nolumus peieramus uiii itaque cum omnium gentium de dis inmortalibus quamuis incerta sit uel ratio uel origo maneat tamen firma consensio neminem fero tanta audacia tamque inreligiosa nescio qua prudentia tumescentem qui hanc religionem tam uetustam tam utilem tam salubrem dissoluere aut infirmare nitatur sit licet ille theodorus cirenaeus uel qui prior diagoras melius cui atheon cognomen adposuit antiquitas qui uterque nullos deos adseuerando timorem omnem quo humanitas regitur uenerationemque penitus sustulerunt numquam tamen in hac impietatis disciplina simulatae philosophiae nomine atque auctoritate pollebunt cum abderiten protagoram athenienses uiri consulte potius quam profane de diuinitate disputantem et expulerint suis finibus et in contione eius scripta deusserint quid homines sustinebitis enim me impetum susceptae actionis liberius exerentem homines inquam deploratae inlicitae ac desperatae factionis grassari in deos non ingemescendum est qui de ultima faece collectis imperitioribus et mulieribus credulis sexus sui facilitate labentibus plebem profanae coniurationis instituunt quae nocturnis congregationibus et ieiuniis sollemnibus et inhumanis cibis non sacro quodam sed piaculo foederatur latebrosa et lucifuga natio in publicum muta in angulis garrula templa ut busta despiciunt deos despuunt rident sacra miserentur miseri si fas est sacerdotum honores et purpuras despiciunt ipsi seminudi pro mira stultitia et incredibilis audacia spernunt tormenta praesentia dum incerta metuunt et futura et dum mori post mortem timent interim mori non timent ita illis pauorem fallax spes solacia rediuiua blanditur ix ac iam ut fecundius nequiora proueniunt serpentibus in dies perditis moribus per uniuersum orbem sacraria ista taeterrima impiae coitionis adolescunt eruenda prorsus haec et execranda consensio occultis se notis et insignibus noscunt et amant mutuo paene antequam nouerint passim etiam inter eos uelut quaedam libidinum religio miscetur ac se promisce appellant fratres et sorores ut etiam non insolens stuprum intercessione sacri nominis fiat incestum ita eorum uana et demens superstitio sceleribus gloriatur nec de ipsis nisi subsisteret ueritas maxime nefaria et honore praefanda sagax fama loqueretur audio eos turpissimae pecudis caput asini consecratum inepta nescio qua persuasione uenerari digna et nata religio talibus moribus alii eos ferunt ipsius antistitis ac sacerdotis colere genitalia et quasi parentis sui adorare naturam nescio an falsa certe occultis ac nocturnis sacris adposita suspicio et qui hominem summo supplicio pro facinore punitum et crucis ligna feralia eorum caerimonias fabulatur congruentia perditis sceleratisque tribuit altaria ut id colant quod merentur iam de initiandis tirunculis fabula tam detestanda quam nota est infans farre contectus ut decipiat incautos adponitur ei qui sacris inbuatur is infans a tirunculo farris superficie quasi ad innoxios ictus prouocato caecis occultisque uulneribus occiditur huius pro nefas sitienter sanguinem lambunt huius certatim membra dispertiunt hac foederantur hostia hac conscientia sceleris ad silentium mutuum pignerantur haec sacra sacrilegiis omnibus taetriora et de conuiuio notum est passim omnes locuntur id etiam cirtensis nostri testatur oratio ad epulas sollemni die coeunt cum omnibus liberis sororibus matribus sexus omnis homines et omnis aetatis illic post multas epulas ubi conuiuium caluit et incestae libidinis ebriatis feruor exarsit canis qui candelabro nexus est iactu offulae ultra spatium lineae qua uinctus est ad impetum et saltum prouocatur sic euerso et extincto conscio lumine inpudentibus tenebris nexus infandae cupiditatis inuoluunt per incertum sortis etsi non omnes opera conscientia tamen pariter incesti quoniam uoto uniuersorum adpetitur quicquid accidere potest in actu singulorum x multo praetereo consulto nam et haec nimis multa sunt quae aut omnia aut pleraque omnium uera declarat ipsius prauae religionis obscuritas cur etenim occultare et abscondere quicquid illud colunt magnopere nituntur cum honesta semper publico gaudeant scelera secreta sint cur nullas aras habent templa nulla nulla nota simulacra numquam palam loqui numquam libere congregari nisi illud quod colunt et interprimunt aut puniendum est aut pudendum unde autem uel quis ille aut ubi deus unicus solitarius destitutus quem non gens libera non regna non saltem romana superstitio nouerunt iudaeorum sola et misera gentilitas unum et ipsi deum sed palam sed templis aris uictimis caerimoniisque coluerunt cuius adeo nulla uis nec potestas est ut sit romanis hominibus cum sua sibi natione captiuus at etiam christiani quanta monstra quae portenta confingunt deum illum suum quem nec ostendere possunt nec uidere in omnium mores actus omnium uerba denique et occultas cogitationes diligenter inquirere discurrentem scilicet atque ubique praesentem molestum illum uolunt inquietum inpudenter etiam curiosum siquidem adstat factis omnibus locis omnibus intererrat cum nec singulis inseruire possit per uniuersa districtus nec uniuersis sufficere in singulis occupatus xi quid quod toto orbi et ipsi mundo cum sideribus suis minantur incendium ruinam moliuntur quasi aut naturae diuinis legibus constitutus aeternus ordo turbetur aut rupto elementorum omnium foedere et caelesti conpage diuisa moles ista qua continetur et cingitur subruatur nec hac furiosa opinione contenti aniles fabulas adstruunt et adnectunt renasci se ferunt post mortem et cineres et fauillas et nescio qua fiducia mendaciis suis inuicem credunt putes eos iam reuixisse anceps malum et gemina dementia caelo et astris quae sic relinquimus ut inuenimus interitum denuntiare sibi mortuis extinctis qui sicut nascimur et interimus aeternitatem repromittere inde uidelicet et execrantur rogos et damnant ignium sepulturas quasi non omne corpus etsi flammis subtrahatur annis tamen et aetatibus in terram resoluatur nec intersit utrum ferae diripiant an maria consumant an humus contegat an flamma subducat cum cadaueribus omnis sepultura si sentiunt poena sit si non sentiunt ipsa conficiendi celeritate medicina hoc errore decepti beatam sibi ut bonis et perpetem uitam mortui pollicentur ceteris ut iniustis poenam sempiternam multa ad haec subpetunt ni festinet oratio iniustos ipsos magis nec laboro iam docui quamquam etsi iustos darem culpam tamen uel innocentiam noui fato tribui sententiis plurimorum et haec uestra consensio est nam quicquid agimus ut alii fato ita uos deo dicitis sic sectae uestrae non spontaneos cupere sed electos igitur iniquum iudicem fingitis qui sortem in hominibus puniat non uoluntatem uellem tamen sciscitari utrumne cum corporibus an absque corporibus et corporibus quibus ipsisne an innouatis resurgatur sine corpore hoc quod sciam neque mens neque anima nec uita est ipso corpore sed iam ante dilapsum est alio corpore ergo homo nouus nascitur non prior ille reparatur et tamen tanta aetas abiit saecula innumera fluxerunt quis unus ullus ab inferis uel protesilai sorte remeauit horarum saltem permisso commeatu uel ut exemplo crederemus omnia ista figmenta male sanae opinionis et inepta solacia a poetis fallacibus in dulcedinem carminis lusa a uobis nimirum credulis in deum uestrum turpiter reformata sunt xii nec saltem de praesentibus capitis experimentum quam uos inritae pollicitationis cassa uota decipiant quid post mortem inpendeat miseri dum adhuc uiuitis aestimate ecce pars uestrum et maior melior ut dicitis egetis algetis opere fame laboratis et deus patitur dissimulat non uult aut non potest opitulari suis ita aut inualidus aut iniquus est tu qui inmortalitatem postumam somnias cum periculo quateris cum febribus ureris cum dolore laceraris nondum condicionem tuam sentis nondum adgnoscis fragilitatem inuitus miser infirmitatis argueris nec fateris sed omitto communia ecce uobis minae supplicia tormenta et iam non adorandae sed subeundae cruces ignes etiam quos et praedicitis et timetis ubi deus ille qui subuenire reuiuescentibus potest uiuentibus non potest nonne romani sine uestro deo imperant regnant fruuntur orbe toto uestrique dominantur uos uero suspensi interim atque solliciti honestis uoluptatibus abstinetis non spectacula uisitis non pompis interestis conuiuia publica absque uobis sacra certamina praecerptos cibos et delibatos altaribus potus abhorretis sic reformidatis deos quos negatis non floribus caput nectitis non corpus odoribus honestatis reseruatis unguenta funeribus coronas etiam sepulcris denegatis pallidi trepidi misericordia digni sed nostrorum deorum ita nec resurgitis miseri nec interim uiuitis proinde si quid sapientiae uobis aut uerecundiae est desinite caeli plagas et mundi fata et secreta rimari satis est pro pedibus aspicere maxime indoctis inpolitis rudibus agrestibus quibus non est datum intellegere ciuilia multo magis denegatum est disserere diuina xiii quamquam si philosophandi libido est socraten sapientiae principem quisque uestrum tantus est si potuerit imitetur eius uiri quotiens de caelestibus rogabatur nota responsio est quod supra nos nihil ad nos merito ergo de oraculo testimonium meruit prudentiae singularis quod oraculum idem ipse persensit idcirco uniuersis esse praepositum non quod omnia comperisset sed quod nihil se scire didicisset ita confessae inperitiae summa prudentia est hoc fonte defluxit arcesilae et multo post carneadis et academicorum plurimorum in summis quaestionibus tuta dubitatio quo genere philosophari et caute indocti possunt et docti gloriose quid simonidis melici nonne admiranda omnibus et sectanda cunctatio qui simonides cum de eo quid et quales arbitraretur deos ab hierone tiranno quaereretur primo deliberationi diem petiit postridie biduum prorogauit mox alterum tantum admonitus adiunxit postremo cum causas tantae morae tirannus inquireret respondit ille quod sibi quanto inquisitio tardior pergeret tanto ueritas fieret obscurior mea quoque opinione quae sunt dubia ut sunt relinquenda sunt nec tot ac tantis uiris deliberantibus temere et audaciter in alteram partem ferenda sententia est ne aut anilis inducatur superstitio aut omnis religio destruatur xiu sic caecilius et renidens nam indignationis eius tumorem effusae orationis impetus relaxauerat ecquid ad haec ait audet octauius homo plautinae prosapiae ut pistorum praecipuus ita postremus philosophorum parce inquam in eum plaudere neque enim prius exultare te dignum est concinnitate sermonis quam utrimque plenius fuerit peroratum maxime cum non laudi set ueritati disceptatio uestra nitatur et quamquam magnum in modum me subtili uarietate tua delectarit oratio tamen altius moueor non de praesenti actione sed de toto genere disputandi quod plerumque pro disserentium uiribus et eloquentiae potestate etiam perspicuae ueritatis condicio mutetur id accidere pernotum est auditorum facilitate qui dum uerborum lenocinio a rerum intentionibus auocantur sine dilectu adsentiuntur dictis omnibus nec a rectis falsa secernunt nescientes inesse et incredibile uerum et uerisimile mendacium itaque quo saepius adseuerationibus credunt eo frequentius a peritioribus arguuntur sic adsidue temeritate decepti culpam iudicis tranferunt ad incerti querellam ut damnatis omnibus malint uniuersa suspendere quam de fallacibus iudicare igitur nobis prouidendum est ne odio identidem sermonum omnium laboremus ita ut in execrationem et odium hominum plerique simpliciores efferantur nam incaute creduli circumueniuntur ab his quos bonos putauerunt mox errore consimili iam suspectis omnibus ut improbos metuunt etiam quos optimos sentire potuerunt nos proinde solliciti quod utrimque omni negotio disseratur et ex altera parte plerumque obscura sit ueritas ex altero latere mira subtilitas quae nonnumquam ubertate dicendi fidem confessae probationis imitetur diligenter quantum potest singula ponderemus ut argutias quidem laudare ea uero quae recta sunt eligere probare suscipere possimus xu decedis inquit caecilius officio iudicis religiosi nam periniurium est uires te actionis meae intergressu grauissimae disputationis infringere cum octauius integra et inlibata habeat singula si potest refutare id quod criminaris inquam in commune nisi fallor conpendium protuli ut examine scrupuloso nostram sententiam non eloquentiae tumore sed rerum ipsarum soliditate libremus nec auocanda quod quereris diutius intentio cum toto silentio liceat responsionem ianuari nostri iam gestientis audire xui et octauius dicam equidem ut potero pro uiribus et adnitendum tibi mecum est ut conuiciorum amarissimam labem uerborum ueracium flumine diluamus nec dissimulabo principio ita natalis mei errantem uagam lubricam nutasse sententiam ut sit nobis ambigendum utrum tuo eruditio turbata sit an uacillauerit per errorem nam interim deos credere interim se deliberare uariauit ut propositionis incerto incertior responsionis nostrae intentio fundaretur sed in natali meo uersutiam nolo non credo procul est ab eius simplicitate subtilis urbanitas quid igitur ut qui rectam uiam nescit ubi ut fit in plures una diffinditur quia uiam nescit haeret anxius nec singulas audet eligere nec uniuersas probare sic cui non est ueri stabile iudicium prout infida suspicio spargitur ita eius dubia opinio dissipatur nullum itaque miraculum est si caecilius identidem in contrariis ac repugnantibus iactetur aestuet fluctuetur quod ne fiat ulterius conuincam et redarguam quamuis diuersa quae dicta sunt una ueritate confirmata probataque sic nec dubitandum ei de cetero est nec uagandum et quoniam meus frater erupit aegre se ferre stomachari indignari dolere inliteratos pauperes inperitos de rebus caelestibus disputare sciat omnes homines sine dilectu aetatis sexus dignitatis rationis et sensus capaces et habiles procreatos nec fortuna nanctos sed natura insitos esse sapientiam quin ipsos etiam philosophos uel si qui alii artium repertores in memorias exierunt priusquam sollertia mentis parerent nominis claritatem habitos esse plebeios indoctos seminudos adeo diuites facultatibus suis inligatos magis aurum suspicere consuesse quam caelum nostrates pauperes et commentos esse prudentiam et tradidisse ceteris disciplinam unde apparet ingenium non dari facultatibus nec studio parari sed cum ipsa mentis formatione generari nihil itaque indignandum uel dolendum si quicumque de diuinis quaerat sentiat proferat cum non disputantis auctoritas sed disputationis ipsius ueritas requiratur atque etiam quo imperitior sermo hoc inlustrior ratio est quoniam non fucatur pompa facundiae et gratiae sed ut est recti regula sustinetur xuii nec recuso quod caecilius adserere inter praecipua conisus est hominem nosse se et circumspicere debere quid sit unde sit quare sit utrum elementis concretus an concinnatus atomis an potius a deo factus formatus animatus quod ipsum explorare et eruere sine uniuersitatis inquisitione non possumus cum ita cohaerentia conexa concatenata sint ut nisi diuinitatis rationem diligenter excusseris nescias humanitatis nec possis pulchre gerere rem ciuilem nisi cognoueris hanc communem omnium mundi ciuitatem praecipue cum a feris beluis hoc differamus quod illa prona in terramque uergentia nihil nata sint prospicere nisi pabulum nos quibus uultus erectus quibus suspectus in caelum datus est sermo et ratio per quae deum adgnoscimus sentimus imitamur ignorare nec fas nec licet ingerentem sese oculis et sensibus nostris caelestem claritatem sacrilegii enim uel maxime instar est humi quaerere quod in sublimi debeas inuenire quo magis mihi uidentur qui hunc mundi totius ornatum non diuina ratione perfectum uolunt sed frustis quibusdam temere cohaerentibus conglobatum mentem sensum oculos denique ipsos non habere quid enim potest esse tam apertum tam confessum tamque perspicuum cum oculos in caelum sustuleris et quae sunt infra circaque lustraueris quam esse aliquod numen praestantissimae mentis quo omnis natura inspiretur moueatur alatur gubernetur caelum ipsum uide quam late tenditur quam rapide uoluitur uel quod in noctem astris distinguitur uel quod in diem sole lustratur iam scies quam sit in eo summi moderatoris mira et diuina libratio uide et annum ut solis ambitus faciat et mensem uide ut luna auctu senio labore circumagat quid tenebrarum et luminis dicam recursantes uices ut sit nobis operis et quietis alterna reparatio relinquenda uero astrologis prolixior de sideribus oratio uel quod regant cursum nauigandi uel quod arandi metendique tempus inducant quae singula non modo ut crearentur fierent disponerentur summi opificis et perfectae rationis eguerunt uerum etiam sentiri perspici intellegi sine summa sollertia et ratione non possunt quid cum ordo temporum ac frugum stabili uarietate distinguitur nonne auctorem suum parentemque testatur uer aeque cum suis floribus et aestas cum suis messibus et autumni maturitas grata et hiberna oliuitas necessaria qui ordo facile turbaretur nisi maxima ratione consisteret iam prouidentiae quantae ne hiems sola glacie ureret aut sola aestas ardore torreret autumni et ueris inserere medium temperamentum ut per uestigia sua anni reuertentis occulti et innoxii transitus laberentur mari intende lege litoris stringitur quicquid arborum est uide quam e terrae uisceribus animatur aspice oceanum refluit reciprocis aestibus uide fontes manant uenis perennibus fluuios intuere eunt semper exercitis lapsibus quid loquar apte disposita recta montium collium flexa porrecta camporum quidue animantium loquar aduersus sese tutelam multiformem alias armatas cornibus alias dentibus saeptas et fundatas ungulis et spicatas aculeis aut pedum celeritate liberas aut elatione pinnarum ipsa praecipue formae nostrae pulchritudo deum fatetur artificem status rigidus uultus erectus oculi in summo uelut in specula constituti et omnes ceteri sensus uelut in arce compositi xuiii longum est ire per singula nihil in homine membrorum est quod non et necessitatis causa sit et decoris et quod magis mirum est eadem figura omnibus sed quaedam unicuique liniamenta deflexa sic et similes uniuersi uidemur et inter se singuli dissimiles inuenimur quid nascendi ratio quid cupido generandi nonne a deo data est et ut ubera partu maturescente lactescant et ut tener fetus ubertate lactei roris adolescat nec uniuersitati solummodo deus sed et partibus consulit britannia sole deficitur sed circumfluentis maris tepore recreatur aegipti siccitatem temperare nilus amnis solet euphrates mesopotamiam pro imbribus pensat indus flumen et serere orientem dicitur et rigare quod si ingressus aliquam domum omnia exculta disposita ornata uidisses utique praeesse ei crederes dominum et illis bonis rebus multo esse meliorem ita in hac mundi domo cum caelo terraque perspicias prouidentiam ordinem legem crede esse uniuersitatis dominum parentemque ipsis sideribus et totius mundi partibus pulchriorem ni forte quoniam de prouidentia nulla dubitatio est inquirendum putas utrum unius imperio an arbitrio plurimorum caeleste regnum gubernetur quod ipsum non est multi laboris aperire cogitanti imperia terrena quibus exempla utique de caelo quando umquam regni societas aut cum fide coepit aut sine cruore discessit omitto persas de equorum hinnitu augurantes principatum et thebanorum par mortuam fabulam transeo ob pastorum et casae regnum de geminis memoria notissima est generi et soceri bella toto orbe diffusa sunt et tam magni imperii duos fortuna non cepit uide cetera rex unus apibus dux unus in gregibus in armentis rector unus tu in caelo summam potestatem diuidi credas et scindi ueri 