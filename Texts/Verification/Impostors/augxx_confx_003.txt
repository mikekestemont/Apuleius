superbis neque nudatam pueris sed incessu humilem successu excelsam et uelatam misteriis et non eram ego talis ut intrare in eam possem aut inclinare ceruicem ad eius gressus non enim sicut modo loquor ita sensi cum attendi ad illam scripturam sed uisa est mihi indigna quam tullianae dignitati compararem tumor enim meus refugiebat modum eius et acies mea non penetrabat interiora eius uerum autem illa erat quae cresceret cum paruulis sed ego dedignabar esse paruulus et turgidus fastu mihi grandis uidebar itaque incidi in homines superbe delirantes carnales nimis et loquaces in quorum ore laquei diaboli et uiscum confectum commixtione sillabarum nominis tui et domini iesu christi et paracleti consolatoris nostri spiritus sancti haec nomina non recedebant de ore eorum sed tenus sono et strepitu linguae ceterum cor inane ueri et dicebant ueritas et ueritas et multum eam dicebant mihi et nusquam erat in eis sed falsa loquebantur non de te tantum qui uere ueritas es sed etiam de istis elementis huius mundi creatura tua de quibus etiam uera dicentes philosophos transgredi debui prae amore tuo mi pater summe bone pulchritudo pulchrorum omnium o ueritas ueritas quam intime etiam tum medullae animi mei suspirabant tibi cum te illi sonarent mihi frequenter et multipliciter uoce sola et libris multis et ingentibus et illa erant fercula in quibus mihi esurienti te inferebatur pro te sol et luna pulchra opera tua sed tamen opera tua non tu nec ipsa prima priora enim spiritalia opera tua quam ista corporea quamuis lucida et caelestia at ego nec priora illa sed te ipsam te ueritas in qua non est commutatio nec momenti obumbratio esuriebam et sitiebam et apponebantur adhuc mihi in illis ferculis phantasmata splendida quibus iam melius erat amare istum solem saltem istis oculis uerum quam illa falsa animo decepto per oculos et tamen quia te putabam manducabam non auide quidem quia nec sapiebas in ore meo sicuti es sed tu uita es animarum uita uitarum uiuens te ipsa et non mutaris uita animae meae ubi ergo mihi tunc eras et quam longe et longe peregrinabar abs te exclusus et a siliquis porcorum quos de siliquis pascebam quanto enim meliores grammaticorum et poetarum fabellae quam illa decipula nam uersus et carmen et medea uolans utiliores certe quam quinque elementa uarie fucata propter quinque antra tenebrarum quae omnino nulla sunt et occidunt credentem nam uersum et carmen etiam ad uera pulmenta transfero uolantem autem medeam etsi cantabam non adserebam etsi cantari audiebam non credebam illa autem credidi uae uae quibus gradibus deductus in profunda inferi quippe laborans et aestuans inopia ueri cum te deus meus cum te non secundum intellectum mentis quo me praestare uoluisti beluis sed secundum sensum carnis quaererem tu autem eras interior intimo meo et superior summo meo offendi illam mulierem audacem inopem prudentiae aenigma salomonis sedentem super sellam in foribus et dicentem panes occultos libenter edite et aquam dulcem furtiuam bibite quae me seduxit quia inuenit foris habitantem in oculo carnis meae et talia ruminantem apud me qualia per illum uorassem nesciebam enim aliud uere quod est et quasi acutule mouebar ut suffragarer stultis deceptoribus cum a me quaererent unde malum et utrum forma corporea deus finiretur et haberet capillos et ungues et utrum iusti existimandi essent qui haberent uxores multas simul et occiderent homines et sacrificarent de animalibus quibus rerum ignarus perturbabar et recedens a ueritate ire in eam mihi uidebar quia non noueram malum non esse nisi priuationem boni usque ad quod omnino non est et non noueram deum esse spiritum non cui membra essent per longum et latum nec cui esse moles esset quia moles in parte minor est quam in toto suo et si infinita sit minor est in aliqua parte certo spatio definita quam per infinitum et non est tota ubique sicut spiritus sicut deus et quid in nobis esset secundum quod essemus et recte in scriptura diceremur ad imaginem dei prorsus ignorabam et non noueram iustitiam ueram interiorem non ex consuetudine iudicantem sed ex lege rectissima dei omnipotentis qua formarentur mores regionum et dierum pro regionibus et diebus cum ipsa ubique ac semper esset non alibi alia nec alias aliter secundum quam iusti essent abraham et isaac et iacob et moises et dauid et illi omnes laudati ore dei sed eos ab imperitis iudicari iniquos iudicantibus ex humano die et uniuersos mores humani generis ex parte moris sui metientibus tamquam si quis nescius in armamentis quid cui membro adcommodatum sit ocrea uelit caput contegi et galea calciari et murmuret quod non apte conueniat aut in uno die indicto a promeridianis horis iustitio quisquam stomachetur non sibi concedi quid uenale proponere quia mane concessum est aut in una domo uideat aliquid tractari manibus a quoquam seruo quod facere non sinatur qui pocula ministrat aut aliquid post praesepia fieri quod ante mensam prohibeatur et indignetur cum sit unum habitaculum et una familia non ubique atque omnibus idem tribui sic sunt isti qui indignantur cum audierint illo saeculo licuisse iustis aliquid quod isto non licet iustis et quia illis aliud praecepit deus istis aliud pro temporalibus causis cum eidem iustitiae utrique seruierint cum in uno homine et in uno die et in unis aedibus uideant aliud alii membro congruere et aliud iam dudum licuisse post horam non licere quiddam in illo angulo permitti aut iuberi quod in isto iuxta uetetur et uindicetur numquid iustitia uaria est et mutabilis sed tempora quibus praesidet non pariter eunt tempora enim sunt homines autem quorum uita super terram breuis est quia sensu non ualent causas conexere saeculorum priorum aliarumque gentium quas experti non sunt cum his quas experti sunt in uno autem corpore uel die uel domo facile possunt uidere quid cui membro quibus momentis quibus partibus personisue congruat in illis offenduntur hic seruiunt haec ergo tunc nesciebam et non aduertebam et feriebant undique ista oculos meos et non uidebam et cantabam carmina et non mihi licebat ponere pedem quemlibet ubilibet sed in alio atque alio metro aliter atque aliter et in uno aliquo uersu non omnibus locis eundem pedem et ars ipsa qua canebam non habebat aliud alibi sed omnia simul et non intuebar iustitiam cui seruirent boni et sancti homines longe excellentius atque sublimius habere simul omnia quae praecipit et nulla ex parte uariari et tamen uariis temporibus non omnia simul sed propria distribuentem ac praecipientem et reprehendebam caecus pios patres non solum sicut deus iuberet atque inspiraret utentes praesentibus uerum quoque sicut deus reuelaret futura praenuntiantes numquid aliquando aut alicubi iniustum est diligere deum ex toto corde et ex tota anima et ex tota mente et diligere proximum tamquam te ipsum itaque flagitia quae sunt contra naturam ubique ac semper detestanda atque punienda sunt qualia sodomitarum fuerunt quae si omnes gentes facerent eodem criminis reatu diuina lege tenerentur quae non sic fecit homines ut se illo uterentur modo uiolatur quippe ipsa societas quae cum deo nobis esse debet cum eadem natura cuius ille auctor est libidinis peruersitate polluitur quae autem contra mores hominum sunt flagitia pro morum diuersitate uitanda sunt ut pactum inter se ciuitatis aut gentis consuetudine uel lege firmatum nulla ciuis aut peregrini libidine uioletur turpis enim omnis pars uniuerso suo non congruens cum autem deus aliquid contra morem aut pactum quorumlibet iubet etsi numquam ibi factum est faciendum est et si omissum instaurandum et si institutum non erat instituendum est si enim regi licet in ciuitate cui regnat iubere aliquid quod neque ante illum quisquam nec ipse umquam iusserat et non contra societatem ciuitatis eius obtemperatur immo contra societatem non obtemperatur quanto magis deo regnatori uniuersae creaturae suae ad ea quae iusserit sine dubitatione seruiendum est sicut enim in potestatibus societatis humanae maior potestas minori ad oboediendum praeponitur ita deus omnibus item in facinoribus ubi libido est nocendi siue per contumeliam siue per iniuriam et utrumque uel ulciscendi causa sicut inimico inimicus uel adipiscendi alicuius extra commodi sicut latro uiatori uel euitandi mali sicut ei qui timetur uel inuidendo sicut feliciori miserior aut in aliquo prosperatus ei quem sibi aequari timet aut aequalem dolet uel sola uoluptate alieni mali sicut spectatores gladiatorum aut inrisores aut inlusores quorumlibet haec sunt capita iniquitatis quae pullulant principandi et spectandi et sentiendi libidine aut una aut duabus earum aut simul omnibus et uiuitur male aduersus tria et septem psalterium decem chordarum decalogum tuum deus altissime et dulcissime sed quae flagitia in te qui non corrumperis aut quae aduersus te facinora cui noceri non potest sed hoc uindicas quod in se homines perpetrant quia etiam cum in te peccant impie faciunt in animas suas et mentitur iniquitas sibi siue corrumpendo ac peruertendo naturam suam quam tu fecisti et ordinasti uel immoderate utendo concessis rebus uel in non concessa flagrando in eum usum qui est contra naturam aut rei tenentur animo et uerbis saeuientes aduersus te et aduersus stimulum calcitrantes aut cum diruptis limitibus humanae societatis laetantur audaces priuatis conciliationibus aut diremptionibus prout quidque delectauerit aut offenderit et ea fiunt cum tu derelinqueris fons uitae qui es unus et uerus creator et rector uniuersitatis et priuata superbia diligitur in parte unum falsum itaque pietate humili reditur in te et purgas nos a consuetudine mala et propitius es peccatis confitentium et exaudis gemitus compeditorum et soluis a uinculis quae nobis fecimus si iam non erigamus aduersus te cornua falsae libertatis auaritia plus habendi et damno totum amittendi amplius amando proprium nostrum quam te omnium bonum sed inter flagitia et facinora et tam multas iniquitates sunt peccata proficientium quae a bene iudicantibus et uituperantur ex regula perfectionis et laudantur spe frugis sicut herba segetis et sunt quaedam similia uel flagitio uel facinori et non sunt peccata quia nec te offendunt dominum deum nostrum nec sociale consortium cum conciliantur aliqua in usum uitae congrua et tempori et incertum est an libidine habendi aut puniuntur corrigendi studio potestate ordinata et incertum est an libidine nocendi multa itaque facta quae hominibus improbanda uiderentur testimonio tuo approbata sunt et multa laudata ab hominibus te teste damnantur cum saepe se aliter habet species facti et aliter facientis animus atque articulus occulti temporis cum uero aliquid tu repente inusitatum et improuisum imperas etiamsi hoc aliquando uetuisti quamuis causam imperii tui pro tempore occultes et quamuis contra pactum sit aliquorum hominum societatis quis dubitet esse faciendum quando ea iusta est societas hominum quae seruit tibi sed beati qui te imperasse sciunt fiunt enim omnia a seruientibus tibi uel ad exhibendum quod ad praesens opus est uel ad futura praenuntianda haec ego nesciens inridebam illos sanctos seruos et prophetas tuos et quid agebam cum inridebam eos nisi ut inriderer abs te sensim atque paulatim perductus ad eas nugas ut crederem ficum plorare cum decerpitur et matrem eius arborem lacrimis lacteis quam tamen ficum si comedisset aliquis sanctus alieno sane non suo scelere decerptam misceret uisceribus et anhelaret de illa angelos immo uero particulas dei gemendo in oratione atque ructando quae particulae summi et ueri dei ligatae fuissent in illo pomo nisi electi sancti dente ac uentre soluerentur et credidi miser magis esse misericordiam praestandam fructibus terrae quam hominibus propter quos nascerentur si quis enim esuriens peteret qui manichaeus non esset quasi capitali supplicio damnanda buccella uideretur si ei daretur et misisti manum tuam ex alto et de hac profunda caligine eruisti animam meam cum pro me fleret ad te mea mater fidelis tua amplius quam flent matres corporea funera uidebat enim illa mortem meam ex fide et spiritu quem habebat ex te et exaudisti eam domine exaudisti eam nec despexisti lacrimas eius cum profluentes rigarent terram sub oculis eius in omni loco orationis eius exaudisti eam nam unde illud somnium quo eam consolatus es ut uiuere mecum cederet et habere mecum eandem mensam in domo atque admonuisse ut attenderet et uideret ubi esset illa ibi esse et me quod illa ubi attendit uidit me iuxta se in eadem regula stantem unde hoc nisi quia erant aures tuae ad cor eius o tu bone omnipotens qui sic curas unumquemque nostrum tamquam solum cures et sic omnes tamquam singulos unde illud etiam quod cum mihi narrasset ipsum uisum et ego ad id trahere conarer ut illa se potius non desperaret futuram esse quod eram continuo sine aliqua haesitatione non inquit non enim mihi dictum est ubi ille ibi et tu sed ubi tu ibi et ille confiteor tibi domine recordationem meam quantum recolo quod saepe non tacui amplius me isto per matrem uigilantem responso tuo quod tam uicina interpretationis falsitate turbata non est et tam cito uidit quod uidendum fuit etiam tum fuisse commotum quam ipso somnio quo feminae piae gaudium tanto post futurum ad consolationem tunc praesentis sollicitudinis tanto ante praedictum est nam nouem ferme anni secuti sunt quibus ego in illo limo profundi ac tenebris falsitatis cum saepe surgere conarer et grauius alliderer uolutatus sum cum tamen illa uidua casta pia et sobria quales amas iam quidem spe alacrior sed fletu et gemitu non segnior non desineret horis omnibus orationum suarum de me plangere ad te et intrabant in conspectum tuum preces eius et me tamen dimittebas adhuc uolui et inuolui illa caligine et dedisti alterum responsum interim quod recolo nam et multa praetereo propter quod propero ad ea quae me magis urguent confiteri tibi et multa non memini dedisti ergo alterum per sacerdotem tuum quendam episcopum nutritum in ecclesia et exercitatum in libris tuis quem cum illa femina rogasset ut dignaretur mecum conloqui et refellere errores meos et dedocere me mala ac docere bona noluit ille prudenter sane quantum sensi postea respondit enim me adhuc esse indocilem eo quod inflatus essem nouitate haeresis illius et nonnullis quaestiunculis iam multos imperitos exagitassem sicut illa indicauerat ei sed inquit sine illum ibi tantum roga pro eo dominum ipse legendo reperiet quis ille sit error et quanta impietas simul etiam narrauit se quoque paruulum a seducta matre sua datum fuisse manichaeis et omnes paene non legisse tantum uerum etiam scriptitasse libros eorum sibique apparuisse nullo contra disputante et conuincente quam esset illa secta fugienda itaque fugisse quae cum ille dixisset atque illa nollet adquiescere sed instaret magis deprecando et ubertim flendo ut me uideret et mecum dissereret ille iam substomachans taedio uade inquit a me ita uiuas fieri non potest ut filius istarum lacrimarum pereat quod illa ita se accepisse inter conloquia sua mecum saepe recordabatur ac si de caelo sonuisset per idem tempus annorum nouem ab undeuicensimo anno aetatis meae usque ad duodetricensimum seducebamur et seducebamus falsi atque fallentes in uariis cupiditatibus et palam per doctrinas quas liberales uocant occulte autem falso nomine religionis hic superbi ibi superstitiosi ubique uani hac popularis gloriae sectantes inanitatem usque ad theatricos plausus et contentiosa carmina et agonem coronarum faenearum et spectaculorum nugas et intemperantiam libidinum illac autem purgari nos ab istis sordibus expetentes cum eis qui appellarentur electi et sancti afferremus escas de quibus nobis in officina aqualiculi sui fabricarent angelos et deos per quos liberaremur et sectabar ista atque faciebam cum amicis meis per me ac mecum deceptis inrideant me arrogantes et nondum salubriter prostrati et elisi a te deus meus ego tamen confitear tibi dedecora mea in laude tua sine me obsecro et da mihi circuire praesenti memoria praeteritos circuitus erroris mei et immolare tibi hostiam iubilationis quid enim sum ego mihi sine te nisi dux in praeceps aut quid sum cum mihi bene est nisi sugens lac tuum aut fruens te cibo qui non corrumpitur et quis homo est quilibet homo cum sit homo sed inrideant nos fortes et potentes nos autem infirmi et inopes confiteamur tibi docebam in illis annis artem rhetoricam et uictoriosam loquacitatem uictus cupiditate uendebam malebam tamen domine tu scis bonos habere discipulos sicut appellantur boni et eos sine dolo docebam dolos non quibus contra caput innocentis agerent sed aliquando pro capite nocentis et deus uidisti de longinquo lapsantem in lubrico et in multo fumo scintillantem fidem meam quam exhibebam in illo magisterio diligentibus uanitatem et quaerentibus mendacium socius eorum in illis annis unam habebam non eo quod legitimum uocatur coniugio cognitam sed quam indagauerat uagus ardor inops prudentiae sed unam tamen ei quoque seruans tori fidem in qua sane experirer exemplo meo quid distaret inter coniugalis placiti modum quod foederatum esset generandi gratia et pactum libidinosi amoris ubi proles etiam contra uotum nascitur quamuis iam nata cogat se diligi recolo etiam cum mihi theatrici carminis certamen inire placuisset mandasse mihi nescio quem haruspicem quid ei dare uellem mercedis ut uincerem me autem foeda illa sacramenta detestatum et abominatum respondisse nec si corona illa esset immortaliter aurea muscam pro uictoria mea necari sinere necaturus enim erat ille in sacrificiis suis animantia et illis honoribus inuitaturus mihi suffragatura daemonia uidebatur sed hoc quoque malum non ex tua castitate repudiaui deus cordis mei non enim amare te noueram qui nisi fulgores corporeos cogitare non noueram talibus enim figmentis suspirans anima nonne fornicatur abs te et fidit in falsis et pascit uentos sed uidelicet sacrificari pro me nollem daemonibus quibus me illa superstitione ipse sacrificabam quid est enim aliud uentos pascere quam ipsos pascere hoc est errando eis esse uoluptati atque derisui ideoque illos planos quos mathematicos uocant plane consulere non desistebam quod quasi nullum eis esset sacrificium et nullae preces ad aliquem spiritum ob diuinationem dirigerentur quod tamen christiana et uera pietas consequenter repellit et damnat bonum est enim confiteri tibi domine et dicere miserere mei cura animam meam quoniam peccaui tibi neque ad licentiam peccandi abuti indulgentia tua sed meminisse dominicae uocis ecce sanus factus es iam noli peccare ne quid tibi deterius contingat quam totam illi salubritatem interficere conantur cum dicunt de caelo tibi est ineuitabilis causa peccandi et uenus hoc fecit aut saturnus aut mars scilicet ut homo sine culpa sit caro et sanguis et superba putredo culpandus sit autem caeli ac siderum creator et ordinator et quis est hic nisi deus noster suauitas et origo iustitiae qui reddes unicuique secundum opera eius et cor contritum et humilatum non spernis erat eo tempore uir sagax medicinae artis peritissimus atque in ea nobilissimus qui proconsul manu sua coronam illam agonisticam imposuerat non sano capiti meo sed non ut medicus nam illius morbi tu sanator qui resistis superbis humilibus autem das gratiam numquid tamen etiam per illum senem defuisti mihi aut destitisti mederi animae meae quia enim factus ei eram familiarior et eius sermonibus adsiduus et fixus inhaerebam ubi cognouit ex conloquio meo libris genethliacorum esse me deditum benigne ac paterne monuit ut eos abicerem neque curam et operam rebus utilibus necessariam illi uanitati frustra impenderem dicens ita se illa didicisse ut eius professionem primis annis aetatis suae deferre uoluisset qua uitam degeret et si hippocraten intellexisset et illas utique litteras potuisse intellegere et tamen non ob aliam causam se postea illis relictis medicinam adsecutum nisi quod eas falsissimas comperisset et nollet uir grauis decipiendis hominibus uictum quaerere at tu inquit quo te in hominibus sustentas rhetoricam tenes hanc autem fallaciam libero studio non necessitate rei familiaris sectaris quo magis mihi te oportet de illa credere qui eam tam perfecte discere elaboraui quam ex ea sola uiuere uolui a quo ego cum quaesissem quae causa ergo faceret ut multa inde uera pronuntiarentur respondit ille ut potuit uim sortis hoc facere in rerum natura usquequaque diffusam si enim de paginis poetae cuiuspiam longe aliud canentis atque intendentis cum forte quis consulit mirabiliter consonus negotio saepe uersus exiret mirandum non esse dicebat si ex anima humana superiore aliquo instinctu nesciente quid in se fieret non arte sed sorte sonaret aliquid quod interrogantis rebus factisque concineret et hoc quidem ab illo uel per illum procurasti mihi et quid ipse postea per me ipsum quaererem in memoria mea deliniasti tunc autem nec ipse nec carissimus meus nebridius adulescens ualde bonus et ualde castus inridens totum illud diuinationis genus persuadere mihi potuerunt ut haec abicerem quoniam me amplius ipsorum auctorum mouebat auctoritas et nullum certum quale quaerebam documentum adhuc inueneram quo mihi sine ambiguitate appareret quae ab eis consultis uera dicerentur forte uel sorte non arte inspectorum siderum dici in illis annis quo primum tempore in municipio quo natus sum docere coeperam comparaueram amicum societate studiorum nimis carum coaeuum mihi et conflorentem flore adulescentiae mecum puer creuerat et pariter in scholam ieramus pariterque luseramus sed nondum erat sic amicus quamquam ne tunc quidem sic uti est uera amicitia quia non est uera nisi cum eam tu agglutinas inter haerentes tibi caritate diffusa in cordibus nostris per spiritum sanctum qui datus est nobis sed tamen dulcis erat nimis cocta feruore parilium studiorum nam et a fide uera quam non germanitus et penitus adulescens tenebat deflexeram eum in superstitiosas fabellas et perniciosas propter quas me plangebat mater mecum iam errabat in animo ille homo et non poterat anima mea sine illo et ecce tu imminens dorso fugitiuorum tuorum deus ultionum et fons misericordiarum simul qui conuertis nos ad te miris modis ecce abstulisti hominem de hac uita cum uix expleuisset annum in amicitia mea suaui mihi super omnes suauitates illius uitae meae quis laudes tuas enumerat unus in se uno quas expertus est quid tunc fecisti deus meus et quam inuestigabilis abissus iudiciorum tuorum cum enim laboraret ille febribus iacuit diu sine sensu in sudore laetali et cum desperaretur baptizatus est nesciens me non curante et praesumente id retinere potius animam eius quod a me acceperat non quod in nescientis corpore fiebat longe autem aliter erat nam recreatus est et saluus factus statimque ut primo cum eo loqui potui temptaui apud illum inridere tamquam et illo inrisuro mecum baptismum quem acceperat mente atque sensu absentissimus sed tamen iam se accepisse didicerat at ille ita me exhorruit ut inimicum admonuitque mirabili et repentina libertate ut si amicus esse uellem talia sibi dicere desinerem ego autem stupefactus atque turbatus distuli omnes motus meos ut conualesceret prius essetque idoneus uiribus ualetudinis cum quo agere possem quod uellem sed ille abreptus dementiae meae ut apud te seruaretur consolationi meae post paucos dies me absente repetitur febribus et defungitur quo dolore contenebratum est cor meum et quidquid aspiciebam mors erat et erat mihi patria supplicium et paterna domus mira infelicitas et quidquid cum illo communicaueram sine illo in cruciatum immanem uerterat expetebant eum undique oculi mei et non dabatur et oderam omnia quod non haberent eum nec mihi iam dicere poterant ecce ueniet sicut cum uiueret quando absens erat factus eram ipse mihi magna quaestio et interrogabam animam meam quare tristis esset et quare conturbaret me ualde et nihil nouerat respondere mihi et si dicebam spera in deum iuste non obtemperabat quia uerior erat et melior homo quem carissimum amiserat quam phantasma in quod sperare iubebatur solus fletus erat dulcis mihi et successerat amico meo in deliciis animi mei et nunc domine iam illa transierunt et tempore lenitum est uulnus meum possumne audire abs te qui ueritas es et admouere aurem cordis mei ori tuo ut dicas mihi cur fletus dulcis sit miseris an tu quamuis ubique adsis longe abiecisti a te miseriam nostram et tu in te manes nos autem in experimentis uoluimur et tamen nisi ad aures tuas ploraremus nihil residui de spe nostra fieret unde igitur suauis fructus de amaritudine uitae carpitur gemere et flere et suspirare et conqueri an hoc ibi dulce est quod speramus exaudire te recte istuc in precibus quia desiderium perueniendi habent num in dolore amissae rei et luctu quo tunc operiebar neque enim sperabam reuiuescere illum aut hoc petebam lacrimis sed tantum dolebam et flebam miser enim eram et amiseram gaudium meum an et fletus res amara est et prae fastidio rerum quibus prius fruebamur et tunc ab eis abhorremus delectat quid autem ista loquor non enim tempus quaerendi nunc est sed confitendi tibi miser eram et miser est omnis animus uinctus amicitia rerum mortalium et dilaniatur cum eas amittit et tunc sentit miseriam qua miser est et antequam amittat eas sic ego eram illo tempore et flebam amarissime et requiescebam in amaritudine ita miser eram et habebam cariorem illo amico meo uitam ipsam miseram nam quamuis eam mutare uellem nollem tamen amittere magis quam illum et nescio an uellem uel pro illo sicut de oreste et pilade traditur si non fingitur qui uellent pro inuicem uel simul mori qua morte peius eis erat non simul uiuere sed in me nescio quis affectus nimis huic contrarius ortus erat et taedium uiuendi erat in me grauissimum et moriendi metus credo quo magis illum amabam hoc magis mortem quae mihi eum abstulerat tamquam atrocissimam inimicam oderam et timebam et eam repente consumpturam omnes homines putabam quia illum potuit sic eram omnino memini ecce cor meum deus meus ecce intus uide quia memini spes mea qui me mundas a talium affectionum immunditia dirigens oculos meos ad te et euellens de laqueo pedes meos mirabar enim ceteros mortales uiuere quia ille quem quasi non moriturum dilexeram mortuus erat et me magis quia ille alter eram uiuere illo mortuo mirabar bene quidam dixit de amico suo dimidium animae suae nam ego sensi animam meam et animam illius unam fuisse animam in duobus corporibus et ideo mihi horrori erat uita quia nolebam dimidius uiuere et ideo forte mori metuebam ne totus ille moreretur quem multum amaueram o dementiam nescientem diligere homines humaniter o stultum hominem immoderate humana patientem quod ego tunc eram itaque aestuabam suspirabam flebam turbabar nec requies erat nec consilium portabam enim concisam et cruentam animam meam impatientem portari a me et ubi eam ponerem non inueniebam non in amoenis nemoribus non in ludis atque cantibus nec in suaue olentibus locis nec in conuiuiis apparatis neque in uoluptate cubilis et lecti non denique in libris atque carminibus adquiescebat horrebant omnia et ipsa lux et quidquid non erat quod ille erat improbum et odiosum erat praeter gemitum et lacrimas nam in eis solis aliquantula requies ubi autem inde auferebatur anima mea onerabat me grandi sarcina miseriae ad te domine leuanda erat et curanda sciebam sed nec uolebam nec ualebam eo magis quia non mihi eras aliquid solidum et firmum cum de te cogitabam non enim tu eras sed uanum phantasma et error meus erat deus meus si conabar eam ibi ponere ut requiesceret per inane labebatur et iterum ruebat super me et ego mihi remanseram infelix locus ubi nec esse possem nec inde recedere quo enim cor meum fugeret a corde meo quo a me ipso fugerem quo non me sequerer et tamen fugi de patria minus enim eum quaerebant oculi mei ubi uidere non solebant atque a thagastensi oppido ueni carthaginem non uacant tempora nec otiose uoluuntur per sensus nostros faciunt in animo mira opera ecce ueniebant et praeteribant de die in diem et ueniendo et praetereundo inserebant mihi spes alias et alias memorias et paulatim resarciebant me pristinis generibus delectationum quibus cedebat dolor meus ille sed succedebant non quidem dolores alii causae tamen aliorum dolorum nam unde me facillime et in intima dolor ille penetrauerat nisi quia fuderam in harenam animam meam diligendo moriturum acsi non moriturum maxime quippe me reparabant atque recreabant aliorum amicorum solacia cum quibus amabam quod pro te amabam et hoc erat ingens fabula et longum mendacium cuius adulterina confricatione corrumpebatur mens nostra pruriens in auribus sed illa mihi fabula non moriebatur si quis amicorum meorum moreretur alia erant quae in eis amplius capiebant animum 