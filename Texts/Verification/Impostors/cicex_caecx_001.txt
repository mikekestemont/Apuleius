si quantum in agro locisque desertis audacia potest tantum in foro atque in iudiciis impudentia ualeret non minus nunc in causa cederet a caecina sex aebuti impudentiae quam tum in ui facienda cessit audaciae uerum et illud considerati hominis esse putauit qua de re iure disceptari oporteret armis non contendere et hoc constantis quicum ui et armis certare noluisset eum iure iudicioque superare ac mihi quidem cum audax praecipue fuisse uidetur aebutius in conuocandis hominibus et armandis tum impudens in iudicio non solum quod in iudicium uenire ausus estnam id quidem tametsi improbe fit in aperta re tamen malitia est iam usitatumsed quod non dubitauit id ipsum quod arguitur confiteri nisi forte hoc rationis habuit quoniam si facta uis esset moribus superior in possessione retinenda non fuisset quia contra ius moremque facta sit a caecinam cum amicis metu perterritum profugisse nunc quoque in iudicio si causa more institutoque omnium defendatur nos inferiores in agendo non futuros sin a consuetudine recedatur se quo impudentius egerit hoc superiorem discessurum quasi uero aut idem possit in iudicio improbitas quod in ui confidentia aut nos non eo libentius tum audaciae cesserimus quo nunc impudentiae facilius obsisteremus itaque longe alia ratione recuperatores ad agendam causam hac actione uenio atque initio ueneram tum enim nostrae causae spes erat posita in defensione mea nunc in confessione aduersarii tum in nostris nunc uero in illorum testibus de quibus ego antea laborabam ne si improbi essent falsi aliquid dicerent si probi existimarentur quod dixissent probarent nunc sum animo aequissimo si enim sunt uiri boni me adiuuant cum id iurati dicunt quod ego iniuratus insimulo sin autem minus idonei me non laedunt cum eis siue creditur creditur hoc ipsum quod nos arguimus siue fides non habetur de aduersarii testium fide derogatur uerum tamen cum illorum actionem causae considero non uideo quid impudentius dici possit cum autem uestram in iudicando dubitationem uereor ne id quod uidentur impudenter fecisse astute et callide fecerint nam si negassent uim hominibus armatis esse factam facile honestissimis testibus in re perspicua tenerentur sin confessi essent et id quod nullo tempore iure fieri potest tum ab se iure factum esse defenderent sperarunt id quod adsecuti sunt se iniecturos uobis causam deliberandi et iudicandi iustam moram ac religionem simul illud quod indignissimum est futurum arbitrati sunt ut in hac causa non de improbitate sex aebuti sed de iure ciuili iudicium fieri uideretur qua in re si mihi esset unius a caecinae causa agenda profiterer satis idoneum esse me defensorem propterea quod fidem meam diligentiamque praestarem quae cum sunt in actore causae nihil est in re praesertim aperta ac simplici quod excellens ingenium requiratur sed cum de eo mihi iure dicendum sit quod pertineat ad omnis quodque constitutum sit a maioribus conseruatum usque ad hoc tempus quo sublato non solum pars aliqua iuris deminuta sed etiam uis ea quae iuri maxime est aduersaria iudicio confirmata esse uideatur uideo summi ingeni causam esse non ut id demonstretur quod ante oculos est sed ne si quis uobis error in tanta re sit obiectus omnes potius me arbitrentur causae quam uos religioni uestrae defuisse quamquam ego mihi sic persuadeo recuperatores non uos tam propter iuris obscuram dubiamque rationem bis iam de eadem causa dubitasse quam quod uidetur ad summam illius existimationem hoc iudicium pertinere moram ad condemnandum quaesisse simul et illi spatium ad sese conligendum dedisse quod quoniam iam in consuetudinem uenit et id uiri boni uestri similes in iudicando faciunt reprehendendum fortasse minus querendum uero magis etiam uidetur ideo quod omnia iudicia aut distrahendarum controuersiarum aut puniendorum maleficiorum causa reperta sunt quorum alterum leuius est propterea quod et minus laedit et persaepe disceptatore domestico diiudicatur alterum est uehementissimum quod et ad grauiores res pertinet et non honorariam operam amici sed seueritatem iudicis ac uim requirit quod est grauius et cuius rei causa maxime iudicia constituta sunt id iam mala consuetudine dissolutum est nam ut quaeque res est turpissima sic maxime et maturissime uindicanda est at eadem quia existimationis periculum est tardissime iudicatur qui igitur conuenit quae causa fuerit ad constituendum iudicium eandem moram esse ad iudicandum si quis quod spopondit qua in re uerbo se uno obligauit id non facit maturo iudicio sine ulla religione iudicis condemnatur qui per tutelam aut societatem aut rem mandatam aut fiduciae rationem fraudauit quempiam in eo quo delictum maius est eo poena est tardior est enim turpe iudicium ex facto quidem turpi uidete igitur quam inique accidat quia res indigna sit ideo turpem existimationem sequi quia turpis existimatio sequatur ideo rem indignam non uindicari ac si qui mihi hoc iudex recuperatorue dicat potuisti enim leuiore actione confligere potuisti ad tuum ius faciliore et commodiore iudicio peruenire qua re aut muta actionem aut noli mihi instare ut iudicem tamen is aut timidior uideatur quam fortem aut cupidior quam sapientem iudicem esse aequum est si aut mihi praescribat quem ad modum meum ius persequar aut ipse id quod ad se delatum sit non audeat iudicare etenim si praetor is qui iudicia dat numquam petitori praestituit qua actione illum uti uelit uidete quam iniquum sit constituta iam re iudicem quid agi potuerit aut quid possit non quid actum sit quaerere uerum tamen nimiae uestrae benignitati pareremus si alia ratione ius nostrum recuperare possemus nunc uero quis est qui aut uim hominibus armatis factam relinqui putet oportere aut eius rei leuiorem actionem nobis aliquam demonstrare possit ex quo genere peccati ut illi clamitant uel iniuriarum uel capitis iudicia constituta sunt in eo potestis atrocitatem nostram reprehendere cum uideatis nihil aliud actum nisi possessionem per interdictum esse repetitam uerum siue uos existimationis illius periculum siue iuris dubitatio tardiores fecit adhuc ad iudicandum alterius rei causam uosmet ipsi iam uobis saepius prolato iudicio sustulistis alterius ego uobis hodierno die causam profecto auferam ne diutius de controuersia nostra ac de communi iure dubitetis et si forte uidebor altius initium rei demonstrandae petisse quam me ratio iuris eius de quo iudicium est et natura causae coegerit quaeso ut ignoscatis non enim minus laborat a caecina ne summo iure egisse quam ne certum ius non obtinuisse uideatur m fulcinius fuit recuperatores e municipio tarquiniensi qui et domi suae cum primis honestus existimatus est et romae argentariam non ignobilem fecit is habuit in matrimonio caesenniam eodem e municipio summo loco natam et probatissimam feminam sicut et uiuus ipse multis rebus ostendit et in morte sua testamento declarauit huic caesenniae fundum in agro tarquiniensi uendidit temporibus illis difficillimis solutionis cum uteretur uxoris dote numerata quo mulieri res esset cautior curauit ut in eo fundo dos conlocaretur aliquanto post iam argentaria dissoluta fulcinius huic fundo uxoris continentia quaedam praedia atque adiuncta mercatur moritur fulcinius multa enim quae sunt in re quia remota sunt a causa praetermittam testamento facit heredem quem habebat e caesennia filium usum et fructum omnium bonorum suorum caesenniae legat ut frueretur una cum filio magnus honos uiri iucundus mulieri fuisset si diuturnum esse licuisset frueretur enim bonis cum eo quem suis bonis heredem esse cupiebat et ex quo maximum fructum ipsa capiebat sed hunc fructum mature fortuna ademit nam breui tempore m fulcinius adulescens mortuus est heredem p caesennium fecit uxori grande pondus argenti matrique partem maiorem bonorum legauit itaque in partem mulieres uocatae sunt cum esset haec auctio hereditaria constituta aebutius iste qui iam diu caesenniae uiduitate ac solitudine aleretur ac se in eius familiaritatem insinuasset hac ratione ut cum aliquo suo compendio negotia mulieris si qua acciderent controuersiasque susciperet uersabatur eo quoque tempore in his rationibus auctionis et partitionis atque etiam se ipse inferebat et intro dabat et in eam opinionem caesenniam adducebat ut mulier imperita nihil putaret agi callide posse ubi non adesset aebutius quam personam iam ex cotidiana uita cognostis recuperatores mulierum adsentatoris cognitoris uiduarum defensoris nimium litigiosi contriti ad regiam inepti ac stulti inter uiros inter mulieres periti iuris et callidi hanc personam imponite aebutio is enim caesenniae fuit aebutius ne forte quaeratis num propinquus nihil alienius amicus a patre aut a uiro traditus nihil minus quis igitur ille ille quem supra deformaui uoluntarius amicus mulieris non necessitudine aliqua sed ficto officio simulataque sedulitate coniunctus magis opportuna opera non numquam quam aliquando fideli cum esset ut dicere institueram constituta auctio romae suadebant amici cognatique caesenniae id quod ipsi quoque mulieri ueniebat in mentem quoniam potestas esset emendi fundum illum fulcinianum qui fundo eius antiquo continens esset nullam esse rationem amittere eius modi occasionem cum ei praesertim pecunia ex partitione deberetur nusquam posse eam melius conlocari itaque hoc mulier facere constituit mandat ut fundum sibi emat cui tandem cui putatis an non in mentem uobis uenit omnibus illius hoc munus esse ad omnia mulieris negotia parati sine quo nihil satis caute nihil satis callide posset agi recte attenditis aebutio negotium datur adest ad tabulam licetur aebutius deterrentur emptores multi partim gratia caesenniae partim etiam pretio fundus addicitur aebutio pecuniam argentario promittit aebutius quo testimonio nunc uir optimus utitur sibi emptum esse quasi uero aut nos ei negemus addictum aut tum quisquam fuerit qui dubitaret quin emeretur caesenniae cum id plerique scirent omnes fere audissent qui non audisset is coniectura adsequi posset cum pecunia caesenniae ex illa hereditate deberetur eam porro in praediis conlocari maxime expediret essent autem praedia quae mulieri maxime conuenirent ea uenirent liceretur is quem caesenniae dare operam nemo miraretur sibi emere nemo posset suspicari hac emptione facta pecunia soluitur a caesennia cuius rei putat iste rationem reddi non posse quod ipse tabulas auerterit se autem habere argentarii tabulas in quibus sibi expensa pecunia lata sit acceptaque relata quasi id aliter fieri oportuerit cum omnia ita facta essent quem ad modum nos defendimus caesennia fundum possedit locauitque neque ita multo post a caecinae nupsit ut in pauca conferam testamento facto mulier moritur facit heredem ex deunce et semuncia caecinam ex duabus sextulis m fulcinium libertum superioris uiri aebutio sextulam aspergit hanc sextulam illa mercedem isti esse uoluit adsiduitatis et molestiae si quam ceperat iste autem hac sextula se ansam retinere omnium controuersiarum putat iam principio ausus est dicere non posse heredem esse caesenniae caecinam quod is deteriore iure esset quam ceteri ciues propter incommodum uolaterranorum calamitatemque ciuilem itaque homo timidus imperitusque qui neque animi neque consili satis haberet non putauit esse tanti hereditatem ut de ciuitate in dubium ueniret concessit credo aebutio quantum uellet de caesenniae bonis ut haberet immo ut uiro forti ac sapienti dignum fuit ita calumniam stultitiamque eius obtriuit ac contudit in possessione bonorum cum esset et cum iste sextulam suam nimium exaggeraret nomine heredis arbitrum familiae herciscundae postulauit atque illis paucis diebus postea quam uidet nihil se ab a caecina posse litium terrore abradere homini romae in foro denuntiat fundum illum de quo ante dixi cuius istum emptorem demonstraui fuisse mandatu caesenniae suum esse seseque sibi emisse quid ais istius ille fundus est quem sine ulla controuersia quadriennium hoc est ex quo tempore fundus ueniit quoad uixit possedit caesennia usus enim inquit eius fundi et fructus testamento uiri fuerat caesenniae cum hoc nouae litis genus tam malitiose intenderet placuit caecinae de amicorum sententia constituere quo die in rem praesentem ueniretur et de fundo caecina moribus deduceretur conloquuntur dies ex utriusque commodo sumitur caecina cum amicis ad diem uenit in castellum axiam a quo loco fundus is de quo agitur non longe abest ibi certior fit a pluribus homines permultos liberos atque seruos coegisse et armasse aebutium cum id partim mirarentur partim non crederent ecce ipse aebutius in castellum uenit denuntiat caecinae se armatos habere abiturum eum non esse si accessisset caecinae placuit et amicis quoad uideretur saluo capite fieri posse experiri tamen de castello descendunt in fundum proficiscuntur uidetur temere commissum uerum ut opinor hoc fuit causae tam temere istum re commissurum quam uerbis minitabatur nemo putauit atque iste ad omnis introitus qua adiri poterat non modo in eum fundum de quo erat controuersia sed etiam in illum proximum de quo nihil ambigebatur armatos homines opponit itaque primo cum in antiquum fundum ingredi uellet quod ea proxime accedi poterat frequentes armati obstiterunt quo loco depulsus caecina tamen qua potuit ad eum fundum profectus est in quo ex conuentu uim fieri oportebat eius autem fundi extremam partem oleae derecto ordine definiunt ad eas cum accederetur iste cum omnibus copiis praesto fuit seruumque suum nomine antiochum ad se uocauit et uoce clara imperauit ut eum qui illum olearum ordinem intrasset occideret homo mea sententia prudentissimus caecina tamen in hac re plus mihi animi quam consili uidetur habuisse nam cum et armatorum multitudinem uideret et eam uocem aebuti quam commemoraui audisset tamen accessit propius et iam ingrediens intra finem eius loci quem oleae terminabant impetum armati antiochi ceterorumque tela atque incursum refugit eodem tempore se in fugam conferunt amici aduocatique eius metu perterriti quem ad modum illorum testem dicere audistis his rebus ita gestis p dolabella praetor interdixit ut est consuetudo de ui hominibus armatis sine ulla exceptione tantum ut unde deiecisset restitueret restituisse se dixit sponsio facta est hac de sponsione uobis iudicandum est maxime fuit optandum caecinae recuperatores ut controuersiae nihil haberet secundo loco ut ne cum tam improbo homine tertio ut cum tam stulto haberet etenim non minus nos stultitia illius subleuat quam laedit improbitas improbus fuit quod homines coegit armauit coactis armatisque uim fecit laesit in eo caecinam subleuat ibidem nam in eas ipsas res quas improbissime fecit testimonia sumpsit et eis in causa testimoniis utitur itaque mihi certum est recuperatores ante quam ad meam defensionem meosque testis uenio illius uti confessione et testimoniis qui confitetur atque ita libenter confitetur ut non solum fateri sed etiam profiteri uideatur recuperatores conuocaui homines coegi armaui terrore mortis ac periculo capitis ne accederes obstiti ferro inquit ferro et hoc dicit in iudicio te reieci atque proterrui quid testes quid aiunt p uetilius propinquus aebuti se aebutio cum armatis seruis uenisse aduocatum quid praeterea fuisse compluris armatos quid aliud minatum esse aebutium caecinae quid ego de hoc teste dicam nisi hoc recuperatores ut ne idcirco minus ei credatis quod homo minus idoneus habetur sed ideo credatis quod ex illa parte id dicit quod illi causae maxime sit alienum a terentius alter testis non modo aebutium sed etiam se pessimi facinoris arguit in aebutium hoc dicit armatos homines fuisse de se autem hoc praedicat antiocho aebuti seruo se imperasse ut in caecinam aduenientem cum ferro inuaderet quid loquar amplius de hoc homine in quem ego hoc dicere cum rogarer a caecina numquam uolui ne arguere illum rei capitalis uiderer de eo dubito nunc quo modo aut loquar aut taceam cum ipse hoc de se iuratus praedicet deinde l caelius non solum aebutium cum armatis dixit fuisse compluribus uerum etiam cum aduocatis perpaucis eo uenisse caecinam de hoc ego teste detraham cui aeque ac meo testi ut credatis postulo p memmius secutus est qui suum non paruum beneficium commemorauit in amicos caecinae quibus sese uiam per fratris sui fundum dedisse dixit qua effugere possent cum essent omnes metu perterriti huic ego testi gratias agam quod et in re misericordem se praebuerit et in testimonio religiosum a atilius et eius filius l atilius et armatos ibi fuisse et se suos seruos adduxisse dixerunt etiam hoc amplius cum aebutius caecinae malum minaretur ibi tum caecinam postulasse ut moribus deductio fieret hoc idem p rutilius dixit et eo libentius dixit ut aliquando in iudicio eius testimonio creditum putaretur duo praeterea testes nihil de ui sed de re ipsa atque emptione fundi dixerunt p caesennius auctor fundi non tam auctoritate graui quam corpore et argentarius sex clodius cui cognomen est phormio nec minus niger nec minus confidens quam ille terentianus est phormio nihil de ui dixerunt nihil praeterea quod ad uestrum iudicium pertineret decimo uero loco testis exspectatus et ad extremum reseruatus dixit senator populi romani splendor ordinis decus atque ornamentum iudiciorum exemplar antiquae religionis fidiculanius falcula qui cum ita uehemens acerque uenisset ut non modo caecinam periurio suo laederet sed etiam mihi uideretur irasci ita eum placidum mollemque reddidi ut non auderet sicut meministis iterum dicere quot milia fundus suus abesset ab urbe nam cum dixisset minus iccc populus cum risu adclamauit ipsa esse meminerant enim omnes quantum in albiano iudicio accepisset in eum quid dicam nisi id quod negare non possit uenisse in consilium publicae quaestionis cum eius consili iudex non esset et in eo consilio cum causam non audisset et potestas esset ampliandi dixisse sibi liquere cum de incognita re iudicare uoluisset maluisse condemnare quam absoluere cum si uno minus damnarent condemnari reus non posset non ad cognoscendam causam sed ad explendam damnationem praesto fuisse utrum grauius aliquid in quempiam dici potest quam ad hominem condemnandum quem numquam uidisset neque audisset adductum esse pretio an certius quicquam obici potest quam quod is cui obicitur ne nutu quidem infirmare conatur uerum tamen is testis ut facile intellegeretis eum non adfuisse animo cum causa ab illis ageretur testesque dicerent sed tantisper de aliquo reo cogitasse cum omnes ante eum dixissent testes armatos cum aebutio fuisse compluris solus dixit non fuisse uisus est mihi primo ueterator intellegere praeclare quid causae obstaret et tantum modo errare quod omnis testis infirmaret qui ante eum dixissent cum subito ecce idem qui solet duos solos seruos armatos fuisse dixit quid huic tu homini facias nonne concedas interdum ut excusatione summae stultitiae summae improbitatis odium deprecetur utrum recuperatores his testibus non credidistis cum quid liqueret non habuistis at controuersia non erat quin uerum dicerent an in coacta multitudine in armis in telis in praesenti metu mortis perspicuoque periculo caedis dubium uobis fuit inesse uis aliqua uideretur necne quibus igitur in rebus uis intellegi potest si in his non intellegetur an uero illa defensio uobis praeclara uisa est non deieci sed obstiti non enim sum passus in fundum ingredi sed armatos homines opposui ut intellegeres si in fundo pedem posuisses statim tibi esse pereundum quid ais is qui armis proterritus fugatus pulsus est non uidetur esse deiectus posterius de uerbo uidebimus nunc rem ipsam ponamus quam illi non negant et eius rei ius actionemque quaeramus est haec res posita quae ab aduersario non negatur caecinam cum ad constitutam diem tempusque uenisset ut uis ac deductio moribus fieret pulsum prohibitumque esse ui coactis hominibus et armatis cum hoc constet ego homo imperitus iuris ignarus negotiorum ac litium hanc puto me habere actionem ut per interdictum meum ius teneam atque iniuriam tuam persequar fac in hoc errare me nec ullo modo posse per hoc interdictum id adsequi quod uelim te uti in hac re magistro uolo quaero sitne aliqua huius rei actio an nulla conuocari homines propter possessionis controuersiam non oportet armari multitudinem iuris retinendi causa non conuenit nec iuri quicquam tam inimicum quam uis nec aequitati quicquam tam infestum est quam conuocati homines et armati quod cum ita sit resque eius modi sit ut in primis a magistratibus animaduertenda uideatur iterum quaero sitne eius rei aliqua actio an nulla nullam esse dices audire cupio qui in pace et otio cum manum fecerit copias pararit multitudinem hominum coegerit armarit instruxerit homines inermos qui ad constitutum experiendi iuris gratia uenissent armis uiris terrore periculoque mortis reppulerit fugarit auerterit hoc dicat feci equidem quae dicis omnia et ea sunt et turbulenta et temeraria et periculosa quid ergo est impune feci nam quid agas mecum ex iure ciuili ac praetorio non habes itane uero recuperatores hoc uos audietis et apud uos dici patiemini saepius cum maiores nostri tanta diligentia prudentiaque fuerint ut omnia omnium non modo tantarum rerum sed etiam tenuissimarum iura statuerint persecutique sint hoc genus unum uel maximum praetermitterent ut si qui me exire domo mea coegisset armis haberem actionem si qui introire prohibuisset non haberem nondum de caecinae causa disputo nondum de iure possessionis nostrae loquor tantum de tua defensione c piso quaero quoniam ita dicis et ita constituis si caecina cum in fundo esset inde deiectus esset tum per hoc interdictum eum restitui oportuisse nunc uero deiectum nullo modo esse inde ubi non fuerit hoc interdicto nihil nos adsecutos esse quaero si te hodie domum tuam redeuntem coacti homines et armati non modo limine tectoque aedium tuarum sed primo aditu uestibuloque prohibuerint quid acturus sis monet amicus meus te l calpurnius ut idem dicas quod ipse antea dixit iniuriarum quid ad causam possessionis quid ad restituendum eum quem oportet restitui quid denique ad ius ciuile aut ad praetoris notionem atque animaduersionem ages iniuriarum plus tibi ego largiar non solum egeris uerum etiam condemnaris licet num quid magis possidebis actio enim iniuriarum non ius possessionis adsequitur sed dolorem imminutae libertatis iudicio poenaque mitigat praetor interea piso tanta de re tacebit quem ad modum te restituat in aedis tuas non habebit qui dies totos aut uim fieri uetat aut restitui factam iubet qui de fossis de cloacis de minimis aquarum itinerumque controuersiis interdicit is repente obmutescet in atrocissima re quid faciat non habebit et c pisoni domo tectisque suis prohibito prohibito inquam per homines coactos et armatos praetor quem ad modum more et exemplo opitulari possit non habebit quid enim dicet aut quid tu tam insigni accepta iniuria postulabis unde ui prohibitus sic nemo umquam interdixit nouum est non dico inusitatum uerum omnino inauditum unde deiectus quid proficies cum illi hoc respondebunt tibi quod tu nunc mihi armatis se tibi obstitisse ne in aedis accederes deici porro nullo modo potuisse qui non accesserit deicior ego inquis si quis meorum deicitur omnino iam bene agis a uerbis enim recedis et aequitate uteris nam uerba quidem ipsa si sequi uolumus quo modo tu deiceris cum seruus tuus deicitur uerum ita est uti dicis te deiectum debeo intellegere etiam si tactus non fueris nonne age nunc si ne tuorum quidem quisquam loco motus erit atque omnes in aedibus adseruati ac retenti tu solus prohibitus et a tuis aedibus ui atque armis proterritus utrum hanc actionem habebis qua nos usi sumus an aliam quampiam an omnino nullam nullam esse actionem dicere in re tam insigni tamque atroci neque prudentiae neque auctoritatis tuae est alia si quae forte est quae nos fugerit dic quae sit cupio discere haec si est qua nos usi sumus te iudice uincamus necesse est non enim uereor ne hoc dicas in eadem causa eodem interdicto te oportere restitui caecinam non oportere etenim cui non perspicuum est ad incertum reuocari bona fortunas possessiones omnium si ulla ex parte sententia huius interdicti deminuta aut infirmata sit si auctoritate uirorum talium uis armatorum hominum iudicio approbata uideatur in quo iudicio non de armis dubitatum sed de uerbis quaesitum esse dicatur isne apud uos obtinebit causam suam qui se ita defenderit reieci ego te armatis hominibus non deieci ut tantum facinus non in aequitate defensionis sed in una littera latuisse uideatur huiusce rei uos statuetis nullam esse actionem nullum experiendi ius constitutum qui obstiterit armatis hominibus qui multitudine coacta non introitu sed omnino aditu quempiam prohibuerit quid ergo hoc quam habet uim ut distare aliquid aut ex aliqua parte differre uideatur utrum pedem cum intulero atque in possessione uestigium fecero tum expellar ac deiciar an eadem ui et isdem armis mihi ante occurratur ne non modo intrare uerum aspicere aut aspirare possim quid hoc ab illo differt ut ille cogatur restituere qui ingressum expulerit ille qui ingredientem reppulerit non cogatur uidete per deos immortalis quod ius nobis quam condicionem uobismet ipsis quam denique ciuitati legem constituere uelitis huiusce generis una est actio per hoc interdictum quo nos usi sumus constituta ea si nihil ualet aut si ad hanc rem non pertinet quid neglegentius aut quid stultius maioribus nostris dici potest qui aut tantae rei praetermiserint actionem aut eam constituerint quae nequaquam satis uerbis causam et rationem iuris amplecteretur hoc est periculosum dissolui hoc interdictum est captiosum omnibus rem ullam constitui eius modi quae cum armis gesta sit rescindi iure non possit uerum tamen illud est turpissimum tantae stultitiae prudentissimos homines condemnari ut uos iudicetis huius rei ius atque actionem in mentem maioribus nostris non uenisse queramur inquit licet tamen hoc interdicto aebutius non tenetur quid ita quod uis caecinae facta non est dici in hac causa potest ubi arma fuerint ubi coacta hominum multitudo ubi instructi et certis locis cum ferro homines conlocati ubi minae pericula terroresque mortis ibi uim non fuisse nemo inquit occisus est neque saucius factus quid ais cum de possessionis controuersia et de priuatorum hominum contentione iuris loquamur tu uim negabis factam si caedes et occisio facta non erit at exercitus maximos saepe pulsos et fugatos esse dico terrore ipso impetuque hostium sine cuiusquam non modo morte uerum etiam uolnere etenim recuperatores non ea sola uis est quae ad corpus nostrum uitamque peruenit sed etiam multo maior ea quae periculo mortis iniecto formidine animum perterritum loco saepe et certo de statu demouet itaque saucii saepe homines cum corpore debilitantur animo tamen non cedunt neque eum relinquunt locum quem statuerunt defendere at alii pelluntur integri ut non dubium sit quin maior adhibita uis ei sit cuius animus sit perterritus quam illi cuius corpus uolneratum sit quod si ui pulsos dicimus exercitus esse eos qui metu ac tenui saepe suspicione periculi fugerunt et si non solum impulsu scutorum neque conflictu corporum neque ictu comminus neque coniectione telorum sed saepe clamore ipso militum aut instructione aspectuque signorum magnas copias pulsas esse et uidimus et audiuimus quae uis in bello appellatur ea in otio non appellabitur et quod uehemens in re militari putatur id leue in iure ciuili iudicabitur et quod exercitus armatos mouet id aduocationem togatorum non uidebitur mouisse et uolnus corporis magis istam uim quam terror animi declarabit et sauciatio quaeretur cum fugam factam esse constabit tuus enim testis hoc dixit metu perterritis nostris aduocatis locum se qua effugerent demonstrasse qui non modo ut fugerent sed etiam ipsius fugae tutam uiam quaesiuerunt his uis adhibita non uidebitur quid igitur fugiebant propter metum quid metuebant uim uidelicet potestis igitur principia negare cum extrema conceditis fugisse perterritos confitemini causam fugae dicitis eandem quam omnes intellegimus arma multitudinem hominum incursionem atque impetum armatorum haec ubi conceduntur esse facta ibi uis facta negabitur at uero hoc quidem iam uetus est et maiorum exemplo multis in rebus usitatum cum ad uim faciendam ueniretur si quos armatos quamuis procul conspexissent ut statim testificati discederent cum optime sponsionem facere possent ni aduersus edictum praetoris uis facta esset itane uero scire esse armatos satis est ut uim factam probes in manus eorum incidere non est satis aspectus armatorum ad uim probandam ualebit incursus et impetus non ualebit qui abierit facilius sibi uim factam probabit quam qui effugerit at ego hoc dico si ut primum in castello caecinae dixit aebutius se homines coegisse et armasse neque eum si illo accessisset abiturum statim caecina discessisset dubitare uos non debuisse quin caecinae facta uis esset si uero simul ac procul conspexit armatos recessisset eo minus dubitaretis omnis enim uis est quae periculo aut decedere nos alicunde cogit aut prohibet accedere quod si aliter statuetis uidete ne hoc uos statuatis qui uiuus discesserit ei uim non esse factam ne hoc omnibus in possessionum controuersiis praescribatis ut confligendum sibi et armis decertandum putent ne quem ad modum in bello poena ignauis ab imperatoribus constituitur sic in iudiciis deterior causa sit eorum qui fugerint quam qui ad extremum usque contenderint cum de iure et legitimis hominum controuersiis loquimur et in his rebus uim nominamus pertenuis uis intellegi debet uidi 