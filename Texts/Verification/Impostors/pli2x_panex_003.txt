quemque praestare quod te uideat quod te frequentet ac tanto liberalius ac diutius uoluptatis huius copiam praebes nec salutationes tuas fuga et uastitas sequitur remoramur resistimus ut in communi domo quam nuper immanissima bellua plurimo terrore munierat quum uelut quodam specu inclusa nunc propinquorum sanguinem lamberet nunc se ad clarissimorum ciuium strages caedesque proferret obuersabantur foribus horror et minae et par metus admissis et exclusis ad haec ipse occursu quoque uisuque terribilis superbia in fronte ira in oculis femineus pallor in corpore in ore impudentia multo rubore suffusa non adire quisquam non adloqui audebat tenebras semper secretumque captantem nec unquam ex solitudine sua prodeuntem nisi ut solitudinem faceret ille tamen quibus sibi parietibus et muris salutem suam tueri uidebatur dolum secum et insidias et ultorem scelerum deum inclusit dimouit perfregitque custodias poena angustosque per aditus et obstructos non secus ac per apertas fores et inuitantia limina irrupit longeque tunc illi diuinitas sua longe arcana illa cubilia saeuique secessus in quos timore et superbia et odio hominum agebatur quanto nunc tutior quanto securior eadem domus postquam non crudelitatis sed amoris excubiis non solitudine et claustris sed ciuium celebritate defenditur ecquid ergo discimus experimento fidissimam esse custodiam principis ipsius innocentiam haec arx inaccessa hoc inexpugnabile munimentum munimento non egere frustra se terrore succinxerit qui septus caritate non fuerit armis enim arma irritantur num autem serias tantum partes dierum in oculis nostris coetuque consumis non remissionibus tuis eadem frequentia eademque illa socialitas interest non tibi semper in medio cibus semperque mensa communis non ex conuictu nostro mutua uoluptas non prouocas reddisque sermones non ipsum tempus epularum tuarum quum frugalitas contrahat extendit humanitas non enim ante medium diem distentus solitaria coena spectator adnotatorque conuiuis tuis immines nec ieiunis et inanibus plenus ipse et eructans non tam apponis quam obiicis cibos quos dedigneris attingere aegreque perpessus superbam illam conuictus simulationem rursus te ad clandestinam ganeam occultumque luxum refers ergo non aurum nec argentum nec exquisita ingenia coenarum sed suauitatem tuam iucunditatemque miramur quibus nulla satietas adest quando sincera omnia et uera et ornata grauitate neque enim aut peregrinae superstitionis mysteria aut obscena petulantia mensis principis oberrat sed benigna inuitatio et liberales ioci et studiorum honor inde tibi parcus et breuis somnus nullumque amore nostri angustius tempus quam quod sine nobis agis sed quum rebus tuis ut participes perfruamur quae habemus ipsi quam propria quam nostra sunt non enim exturbatis prioribus dominis omne stagnum omnem lacum omnem etiam saltum immensa possessione circumuenis nec unius oculis flumina fontes maria deseruiunt est quod caesar non suum uideat tandemque imperium principis quam patrimonium maius est multa enim ex patrimonio refert in imperium quae priores principes occupabant non ut ipsi fruerentur sed ne quis alius ergo in uestigia sedesque nobilium immigrant pares domini nec iam clarissimorum uirorum receptacula habitatore seruo teruntur aut foeda uastitate procumbunt datur intueri pulcherrimas aedes deterso situ auctas ac uigentes magnum hoc tuum non erga homines modo sed erga tecta ipsa meritum sistere ruinas solitudinem pellere ingentia opera eodem quo exstructa sunt animo ab interitu uindicare muta quidem illa et anima carentia sentire tamen et laetari uidentur quod niteant quod frequententur quod aliquando coeperint esse domini scientis circumfertur sub nomine caesaris tabula ingens rerum uenalium quo sit detestanda auaritia illius qui tam multa concupiscebat quum haberet superuacua tam multa tum exitialis erat apud principem huic laxior domus illi amoenior uilla nunc princeps in haec eadem dominos quaerit ipse inducit ipsos illos magni aliquando imperatoris hortos illud nunquam nisi caesaris suburbanum licemur emimus implemus tanta benignitas principis tanta securitas temporum est ut ille nos principalibus rebus existimet dignos nos non timeamus quod digni esse uidemur nec uero emendi tantum ciuibus tuis copiam praebes sed amoenissima quaeque largiris et donas ita inquam donas in quae electus in quae adoptatus es transfers quod iudicio accepisti ac nihil magis tuum credis quam quod per amicos habes idem tam parcus in aedificando quam diligens in tuendo itaque non ut ante immanium transuectione saxorum urbis tecta quatiuntur stant securae domus nec iam templa nutantia satis est tibi nimiumque quum successeris frugalissimo principi mauis recidere aliquid et amputare ex his quae princeps tanquam necessaria reliquit praeterea pater tuus usibus suis detrahebat quae fortuna imperii dederat tu tuis quod pater at quam magnificus in publicum es hinc porticus inde delubra occulta celeritate properantur ut non consummata sed tantum commutata uideantur hic immensum latus circi templorum pulchritudinem prouocat digna populo uictore gentium sedes nec minus ipsa uisenda quam quae ex illa spectabuntur uisenda autem cum cetera specie tum quod aequatus plebis ac principis locus siquidem per omne spatium una facies omnia continua et paria nec magis proprius spectanti caesari suggestus quam propria quae spectet licebit ergo ciuibus tuis inuicem contueri dabitur non cubiculum principis sed ipsum principem cernere in publico in populo sedentem populo cui locorum quinque millia adiecisti auxeras enim numerum eius congiarii facilitate maioremque in posterum suscipi liberalitatis tuae fide iusseras horum unum si praestitisset alius illi iam dudum radiatum caput et media inter deos sedes auro staret aut ebore augustioribusque aris et grandioribus uictimis inuocaretur tu delubra non nisi adoraturus intras tibi maximus honor excubare pro templis postibusque praetexi sic fit ut dei summum inter homines fastigium seruent quum deorum ipse non adpetas itaque tuam statuam in uestibulo iouis optimi maximi unam alteramue et hanc aeream cernimus at paullo ante aditus omnes omnes gradus totaque area hinc auro hinc argento relucebat seu potius polluebatur quum incesti principis statuis permixta deorum simulacra sorderent ergo istae quidem aereae et paucae manent manebuntque quam diu templum ipsum illae autem aureae et innumerabiles strage et ruina publico gaudio litauerunt iuuabat illidere solo superbissimos uultus instare ferro saeuire securibus ut si singulos ictus sanguis dolorque sequeretur nemo tam temperans gaudii seraeque laetitiae quin instar ultionis uideretur cernere laceros artus truncata membra postremo truces horrendasque imagines abietas excoctasque flammis ut ex illo terrore et minis in usum hominum ac uoluptates ignibus mutarentur simili reuerentia caesar non apud genium tuum bonitati tuae gratias agi sed apud numen iouis optimi maximi pateris illi debere nos quidquid debeamus illius quod bene facias muneris esse qui te dedit ante quidem ingentes hostiarum greges per capitolinum iter magna sui parte uelut intercepti deuertere uia cogebantur quum saeuissimi domini atrocissima effigies tanto uictimarum cruore coleretur quantum ipse humani sanguinis profundebat omnia patres conscripti quae de aliis principibus a me aut dicuntur aut dicta sunt eo pertinent ut ostendam quam longa consuetudine corruptos deprauatosque mores principatus parens noster reformet et corrigat alioqui nihil non parum grate sine comparatione laudatur praeterea hoc primum erga optimum imperatorem piorum ciuium officium est insequi dissimiles neque enim satis amarit bonos principes qui malos satis non oderit adiice quod imperatoris nostri non aliud amplius ac diffusius meritum est quam quod insectari malos principes tutum est an excidit dolori nostro modo uindicatus nero permitteret credo famam uitamque eius carpi qui mortem ulciscebatur nec ut in se dicta interpretaretur quae de simillimo dicerentur quare ego caesar muneribus tuis omnibus comparo multis antepono quod licet nobis et in praeteritum de malis imperatoribus quotidie uindicari et futuros sub exemplo praemonere nullum locum nullum esse tempus quo funestorum principum manes a posterorum exsecrationibus conquiescant quo constantius patres conscripti et dolores nostros et gaudia proferamus laetemur his quibus fruimur ingemiscamus illis quae patiebamur simul utrumque faciendum est sub bono principe hoc secreta nostra hoc sermones hoc ipsae gratiarum actiones agant meminerintque sic maxime laudari incolumem imperatorem si priores secus meriti reprehendantur nam quum de malo principe posteri tacent manifestum est eadem facere praesentem et quis iam locus miserae adulationis manebat ignarus quum laudes imperatorum ludis etiam et commissionibus celebrarentur saltarentur atque in omne ludibrium effeminatis uocibus modis gestibus frangerentur sed illud indignum quod eodem tempore in senatu et in scena ab histrione et a consule laudabantur tu procul a tui cultu ludicras artes remouisti seria ergo te carmina honorque aeternus annalium non haec breuis et pudenda praedicatio colit quin etiam tanto maiore consensu in uenerationem tui theatra ipsa consurgent quanto magis de te scenae silebunt sed quid ego istud admiror quum eos quoque honores qui tibi a nobis offeruntur aut delibare parcissime aut omnino soleas recusare nihil ante tam uulgare tam paruum in senatu agebatur ut non laudibus principum immorarentur quibuscumque censendi necessitas accidisset de ampliando numero gladiatorum aut de instituendo collegio fabrorum consulebamur et quasi prolatis imperii finibus nunc ingentes arcus excessurosque templorum fastigium titulos nunc menses etiam nec hos singulos nomini caesarum dicabamus patiebantur illi et quasi meruissent laetabantur at nunc quis nostrum tanquam oblitus eius de quo refertur censendi officium principis honore consumit tuae moderationis laus haec constantia nostra tibi obsequimur quod in curiam non ad certamen adulationum sed ad usum munusque iustitiae conuenimus hanc simplicitati tuae ueritatique gratiam relaturi ut te quae uis uelle quae non uis nolle credamus incipimus inde desinimus ibi a quo incipi in quo desini sub alio principe non posset nam plerosque ex decretis honoribus et alii non receperunt nemo ante tantus fuit ut crederetur noluisse decerni quod ego titulis omnibus speciosius reor quando non trabibus aut saxis nomen tuum sed monumentis aeternae laudis inciditur ibit in secula fuisse principem cui florenti et incolumi nunquam nisi modici honores saepius nulli decernerentur et sane si uelimus cum priorum temporum necessitate certare uincemur ingeniosior est enim ad excogitandum simulatio ueritate seruitus libertate metus amore simul quum iampridem nouitas omnis adulatione consumpta sit non alius erga te nouus honor superest quam si aliquando de te tacere audeamus age si quando pietas nostra silentium rupit et uerecundiam tuam uicit quae qualiaque decernimus nos tu non recusas ut appareat non superbia et fastidio te amplissimos honores repudiare qui minores non dedigneris pulchrius hoc caesar quam si recusares omnes nam recusare omnes ambitionis moderationis est eligere parcissimos quo temperamento et nobis et aerario consulis nobis quidem quod omni liberas suspicione aerario autem quod sumptibus eius adhibes modum ut qui exhaustum non sis innocentium bonis repleturus stant igitur effigies tuae quales olim ob egregia in rempublicam merita priuatis dicabantur uisuntur eadem e materia caesaris statuae qua brutorum qua camillorum nec discrepat caussa illi enim reges hostemque uictorem moenibus depulerunt hic regnum ipsum quaeque alia captiuitas gignit arcet ac submouet sedemque obtinet principis ne sit domino locus ac mihi intuenti sapientiam tuam minus mirum uidetur quod mortales istos caducosque titulos aut depreceris aut temperes scis enim ubi uera principis ubi sempiterna sit gloria ubi sint honores in quos nihil flammis nihil senectuti nihil successoribus liceat arcus enim et statuas aras etiam templaque demolitur et obscurat obliuio negligit carpitque posteritas contra contemptor ambitionis et infinitae potestatis domitor ac frenator animus ipsa uetustate florescit nec ab ullis magis laudatur quam quibus minime necesse est praeterea ut quisque factus est princeps extemplo fama eius incertum bona an mala ceterum aeterna est non ergo perpetua principi fama quae inuitum manet sed bona concupiscenda est ea porro non imaginibus et statuis sed uirtute ac meritis prorogatur quin etiam leuiora haec formam principis figuramque non aurum melius uel argentum quam fauor hominum exprimat teneatque quod quidem prolixe tibi cumulateque contingit cuius laetissima facies et amabilis uultus in omnium ciuium ore oculis animo sedet adnotasse uos credo patres conscripti iamdudum me non eligere quae referam propositum est enim mihi principem laudare non principis facta nam laudabilia multa etiam mali faciunt ipse laudari nisi optimus non potest quare non alia maior imperator auguste gloria tua quam quod agentibus tibi gratias nihil uelandum est nihil omittendum est quid est enim in principatu tuo quod cuiusquam praedicatio uel transsilire uel praeteruehi debeat quod momentum quod immo temporis punctum aut beneficio sterile aut uacuum laude nonne omnia eiusmodi ut is optime te laudasse uideatur qui narrauerit fidelissime quo fit ut prope in immensum diffundatur oratio mea et necdum de biennio loquor quam multa dixi de moderatione et quanto plura adhuc restant ut illud quod secundum consulatum recepisti quia princeps et pater deferebat at postquam ad te imperii summam et quum omnium rerum tum etiam tui potestatem dii transtulerunt tertium consulatum recusasti quum agere tam bonum consulem posses magnum est differre honorem gloriam maius gestum consulatum mirer an non receptum gestum non in hoc urbis otio et intimo sinu pacis sed iuxta barbaras gentes ut illi solebant quibus erat moris paludamento mutare praetextam ignotasque terras uictoria sequi pulchrum imperio gloriosum tibi quum te socii atque amici sua in patria suis in sedibus adierunt decora facies consulis multa post secula tribunal uiridi cespite exstructum nec fascium tantum sed pilorum signorumque honore circumdatum augebant maiestatem praesidentis diuersi postulantium habitus ac dissonae uoces raraque sine interprete oratio magnificum est ciuibus iura quid hostibus reddere speciosum certam fori partem quid immanes campos sella curuli uictorisque uestigio premere imminere minacibus ripis tutum quietumque quid spernere barbaros fremitus hostilemque terrorem non armorum magis quam togarum ostentatione compescere itaque non te apud imagines sed ipsum praesentem audientemque consalutabant imperatorem nomenque quod alii domitis hostibus tu contemptis merebare haec laus acti consulatus illa dilati quod adhuc initio principatus ut iam excusatus honoribus et expletus consulatum recusasti quem noui imperatores destinatum aliis in se transferebant fuit etiam qui in principatus sui fine consulatum quem dederat ipse magna ex parte iam gestum extorqueret et raperet hoc ergo honore quem et incipientes principes et desinentes adeo concupiscunt ut auferant tu otioso ac uacante priuatis cessisti inuidiosusne erat aut tibi tertius consulatus aut principi primus nam secundum imperator quidem sub imperatore tamen inisti nihilque imputari in eo uel honori potest uel exemplo nisi obsequium ita uero quae ciuitas quinquies atque etiam sexies consules uidit non illos qui exspirante iam libertate per uim ac tumultum creabantur sed quibus sepositis et absentibus in rura sua consulatus ferebantur in hac ciuitate tertium consulatum princeps generis humani ut praegrauem recusasti tantone papyriis etiam et quinctiis moderatior augustus et caesar et pater patriae at illos respublica ciebat quid te non eadem respublica non senatus non consulatus ipse qui sibi tuis humeris attolli et augescere uidetur non te ad exemplar eius uoco qui continuis consulatibus fecerat longum quendam et sine discrimine annum his te confero quos certum est quoties consules fuerunt non sibi praestitisse erat in senatu ter consul quum tu tertium consulatum recusabas onerosum nescio quid uerecundiae tuae consensus noster indixerat ut princeps toties consul esses quoties senator tuus nimia modestia istud etiam priuatus recusasses an consularis uiri triumphalisque filius quum tertio consul creatur adscendit non debitum hoc illi non uel sola generis claritate promeritum contigit ergo priuatis aperire annum fastosque reserare et hoc quoque redditae libertatis indicium fuit quod consul alius quam caesar esset sic exactis regibus coepit liber annus sic olim seruitus pulsa priuata fastis nomina induxit miseros ambitionis qui ita consules semper ut semper principes erant quamquam non ambitio magis quam liuor et malignitas uideri potest omnes annos possidere summumque illud purpurae decus non nisi praecerptum praefloratumque transmittere tuam uero magnanimitatem an modestiam an benignitatem prius mirer magnanimitas fuit expetito semper honore abstinere modestia cedere benignitas per alios frui sed iam tempus est te ipsi consulatui praestare ut maiorem eum suscipiendo gerendoque augustiorem facias nam saepius recursare ambiguam ac potius illam interpretationem habet tanquam minorem putes tu quidem ut maximum recusasti sed hoc persuadere nemini poteris nisi aliquando et non recusa ueris quum arcus quum tropaea quum statuas deprecaris tribuenda est uerecundiae tuae uenia illa enim sane tibi dicantur quum uero postulamus ut consulatum suscipias gerasque postulamus ut futuros principes doceas inertiae renuntiare paullisper delicias differre paullisper et saltem ad breuissimum tempus ex illo felicitatis somno uelut excitatos induere praetextam quam quum dare possent occuparint adscendere curulem quam detineant esse denique quod concupierunt nec ideo tantum uelle consules fieri ut fuerint gessisti alterum consulatum scio illum exercitibus illum prouinciis illum etiam ceteris gentibus poteris imputare non potes nobis audimus quidem te omne munus consulis obiisse sed audimus diceris iustissimus humanissimus patientissimus fuisse sed diceris aequum est aliquando nos iudicio nostro nostris oculis non famae semper et rumoribus credere quousque absentes de absente gaudebimus liceat experiri an aliquid superbiae tibi ille ipse secundus consulatus attulerit multum in commutandis moribus hominum medius annus ualet in principum plus didicimus quidem cui uirtus aliqua contingat omnes inesse cupimus tamen experiri an nunc quoque una eademque res sit bonus consul et bonus princeps nam praeter id quod est arduum duas easque summas simul capere potestates tum inest utrique nonnulla diuersitas quum principem quam simillimum esse priuato consulem quam dissimillimum deceat atque ego uideo proximo anno consulatus recusandi hanc praecipuam fuisse rationem quod eum absens gerere non poteras sed iam urbi uotisque publicis redditus quid est in quo magis sis approbaturus quae quantaque fuerint quae desiderabamus parum est ut in curiam uenias nisi et conuocas ut intersis senatui nisi et praesides ut censentes audias nisi et perrogas uis illud augustissimum consulum aliquando tribunal maiestati suae reddere adscende uis constare reuerentiam magistratibus legibus auctoritatem modestiam postulantibus adi quod enim interesset reipubliciae si priuatus esses consulem te haberet tantum an et senatorem hoc nunc scito interesse principem te habeat tantum an et consulem his tot tantisque rationibus quamquam multum reluctata uerecundia principis nostri tandem tamen cessit at quemadmodum cessit non se ut priuatis sed ut priuatos pares sibi faceret recepit enim tertium consulatum ut daret nouerat moderationem hominum nouerat pudorem qui non sustinerent tertio consules esse nisi cum ter consule bellorum istud sociis olim periculorum consortibus parce tamen tribuebatur quod tu singularibus uiris ac de te quidem bene ac fortiter meritis praestitisti sed in toga meritis utriusque cura utriusque uigilantia obstrictus es caesar sed in principe rarum ac prope insolitum est ut se putet obligatum aut si putet amet debes ergo caesar et soluis sed quum ter consules facis non tibi magnus princeps sed non ingratus amicus uideris quin etiam perquam modica quaedam ciuium merita fortunae tuae uiribus in maius extollis efficis enim ut tantum tibi quisque praestitisse uideatur quantum a te recepit quid isti benignitati precer nisi ut semper obliges obligeris incertumque facias utrum magis expediat ciuibus tuis debere tibi an praestitisse equidem illum antiquum senatum contueri uidebar quum ter consule assidente tertio consulem designatum rogari sententiam cernerem quanti tunc illi quantusque tu accidit quidem ut corpora quamlibet ardua et excelsa procerioribus admota decrescant item ut altissimae ciuium dignitates collatione fastigii tui quasi deprimantur quantoque propius ad magnitudinem tuam adscenderint tantum etiam a sua descendisse uideantur illos tamen tu quamquam non potuisti tibi aequare quum uelles adeo in edito collocasti ut tantum super ceteros quantum infra te cernerentur si unius tertium consulatum eundem in annum in quem tuum contulisses ingentis animi specimen haberetur ut enim felicitatis est quantum uelis posse sic magnitudinis uelle quantum possis laudandus quidem et ille qui tertium consulatum meruit sed magis sub quo meruit magnus memorandusque qui tantum praemium cepit sed maior qui capienti dedit quid quod duos pariter tertio consulatu collegii tui sanctitate decorasti ut sit nemini dubium hanc tibi praecipuam caussam fuisse extendendi consulatus tui ut duorum consulatus amplecteretur et collegam te non uni daret uterque nuper consulatum alterum gesserat a patre tuo id est quanto minus quam a te datum utriusque adhuc oculis paullo ante dimissi fasces oberrabant utriusque solemnis ille lictorum et praenuntius clamor auribus insederat quum rursus curulis rursusque purpura ut olim quum hostis in proximo et in summum discrimen adducta respublica expertum honoribus uirum posceret non consulatus hominibus iisdem sed iidem homines consulatibus reddebantur tanta tibi benefaciendi uis ut indulgentia tua necessitates aemuletur modo praetextas exuerant resumant modo lictores abire iusserant reuocent modo gratulantes amici recesserant reuertantur hominisne istud ingenium est hominis potestas renouare gaudia redintegrare laetitiam nullamque requiem gratulationibus dare neque alia repetendis consulatibus interualla permittere nisi dum finiuntur facias ista semper nec unquam in hoc opere aut animus tuus aut fortuna lassetur des quam plurimis tertios consulatus et quum plurimis tertios consulatus dederis semper tamen plures quibus debeas dare supersint omnium quidem beneficiorum quae merentibus tribuuntur non ad ipsos gaudium magis quam ad similes redundat praecipue tamen ex horum consulatu non ad partem aliquam senatus sed ad totum senatum tanta laetitia peruenit ut eundem honorem omnes sibi et dedisse et accepisse uideantur nempe enim hi sunt quos senatus quum publicis sumptibus minuendis optimum quemque praeficeret elegit et quidem primos hoc est igitur hoc est quod penitus illos animo caesaris insinuauit an parum saepe experti sumus hanc esse rerum conditionem ut senatus fauor apud principem aut prosit aut noceat nonne paullo ante nihil magis exitiale erat quam illa principis cogitatio hunc senatus probat hic senatui carus est oderat quos nos amaremus sed et nos quos ille nunc inter principem senatumque dignissimi cuiusque caritate certatur demonstramus inuicem credimus inuicem quodque maximum amoris mutui signum est eosdem amamus proinde patres conscripti fauete aperte diligite constanter non iam dissimulandus est amor ne noceat non premendum odium ne prosit eadem caesar quae senatus probat improbatque uos ille praesentes uos etiam absentes in consilio habet tertio consules fecit quos uos elegeratis et fecit hoc ordine quo electi a uobis erant magnus utique honor uester siue eosdem maxime diligit quos scit uobis esse carissimos siue illis neminem praefert quamuis aliquem magis amet proposita sunt senioribus praemia iuuenibus exempla adeant frequentent securas tandem ac patentes domos quisquis probatos senatui uiros suspicit hic maxime principem promeretur sibi enim accrescere putat quod cuique adstruatur nullamque in eo gloriam ponit quod sit omnibus maior nisi maximi fuerint quibus maior est persta caesar in ista ratione propositi talesque nos crede qualis fama cuiusque est huic aures huic oculos intende ne respexeris clandestinas existimationes nullisque magis quam audientibus insidiantes susurros melius omnibus quam singulis creditur singuli enim decipere et decipi possunt nemo omnes neminem omnes fefellerunt reuertor iam ad consulatum tuum etsi sunt quaedam ad consulatum quidem pertinentia ante consulatum tamen in primis quod comitiis tuis interfuisti candidatus non consulatus tantum sed immortalitatis et gloriae et exempli quod sequerentur boni principes mali mirarentur uidit te populus romanus in illa uetere potestatis suae sede perpessus es longum illud carmen comitiorum nec iam irridendam moram consulque sic factus es ut unus ex nobis quos facis consules quotusquisque principum antecedentium honorem istum aut consulatui habuit aut populo non alii marcidi somno hesternaque coena redundantes comitiorum suorum nuntios opperiebantur alii sane peruigiles et insomnes sed intra cubilia sua illis ipsis consulibus a quibus consules renuntiabantur exsilia et caedem machinabantur o praua et inscia uerae maiestatis ambitio concupiscere honorem quem dedigneris dedignari quem concupieris quumque ex proximis hortis campum et comitia prospectes sic ab illis abesse tanquam danubio rhenoque dirimare auerseris tu honori tuo sperata suffragia renuntiarique te consulem iussisse contentus liberae ciuitatis ne simulationem quidem serues abstineas denique comitiis abstrusus atque abditus quasi illic tibi non consulatus detur sed abrogetur imperium haec persuasio superbissimis dominis erat ut sibi uiderentur principes esse desinere si quid facerent tanquam senatores plerique tamen non tam superbia quam metu quodam submouebantur an stuprorum sibi incestarumque noctium conscii auspicia polluere sacratumque campum nefario auderent contaminare uestigio non adeo deos hominesque contemserant ut in illa spatiosissima sede hominum deorumque coniectos in se oculos ferre ac perpeti possent tibi contra et moderatio tua suasit et sanctitas ut te et religioni deorum et iudiciis hominum exhiberes alii consulatum ante quam acciperent tu et dum accipis meruisti peracta erant solennia comitiorum si principem cogitares iamque se omnis turba commouerat quum tu mirantibus cunctis accedis ad consulis sellam adigendum te praebes in uerba principibus ignota nisi quum iurare cogerent alios uides quam necessarium fuerit consulatum non recusare non putassemus istud facturum te fuisse si recusasses stupeo patres conscripti necdum satis aut oculis meis aut auribus credo atque identidem me an audierim an uiderim interrogo imperator ergo et caesar et augustus pontifex maximus stetit ante gremium consulis seditque consul principe ante se stante et sedit inturbatus interritus et tanquam ita fieri soleret quin etiam sedens stanti praeiuit iusiurandum et ille iurauit expressit explanauitque uerba quibus caput suum domum suam si sciens fefellisset deorum irae consecraret ingens caesar et par gloria tua siue fecerint istud postea principes siue non fecerint ullane satis praedicatio digna est idem tertio consulem fecisse quod primo idem principem quod priuatum idem imperatorem quod sub imperatore nescio iam nescio pulchriusne sit istud quod praeeunte nullo an hoc quod alio praeeunte iurasti in rostris quoque simili religione ipse te legibus subiecisti legibus caesar quas nemo principi scripsit sed tu nihil amplius uis tibi licere quam nobis sic fit ut nos tibi plus uelimus quod ego nunc primum audio nunc primum disco non est princeps supra leges sed leges supra principem idem caesari consuli quod ceteris non licet iurat in legem attendentibus diis nam cui magis quam caesari attendant iurat obseruantibus his quibus idem iurandum est non ignarus alioqui nemini religiosius quod iurauerit custodiendum quam cuius maxime interest non peierari itaque et abiturus consulatu iurasti te nihil contra leges fecisse magnum hoc erat quum promitteres maius postquam praestitisti iam toties procedere in rostra inascensumque illum superbiae principum locum terere hic suscipere hic ponere magistratus quam dignum te quamque diuersum consuetudine illorum qui pauculis diebus gestum consulatum immo non gestum abiiciebant per edictum hoc pro concione pro rostris pro iureiurando scilicet ut primis extrema congruerent utque hoc solo intelligerentur ipsi consules fuisse quod alii non fuissent non transsiliui patres conscripti principis nostri consulatum sed eundem in locum contuli quidquid de iureiurando dicendum erat neque enim ut in sterili ieiunaque materia eandem speciem laudis diducere ac spargere atque identidem tractare debemus illuxerat primus consulatus tui dies quo tu curiam ingressus nunc singulos nunc uniuersos adhortatus es resumere libertatem capessere quasi communis imperii curas inuigilare publicis utilitatibus et insurgere omnes ante te eadem ista dixerunt nemini tamen ante te creditum est erant sub oculis naufragia multorum quos insidiosa tranquillitate prouectos improuisus turbo perculerat quod enim tam infidum mare quam blanditiae principum illorum quibus tanta leuitas tanta fraus ut facilius esset iratos quam propitios habere te uero securi et alacres quo uocas sequimur iubes esse liberos erimus iubes quae sentimus promere in medium proferemus neque enim adhuc ignauia quadam et insito torpore cessauimus terror et metus et misera illa ex periculis facta prudentia monebat ut a republica erat autem omnino nulla respublica oculos aures animos auerteremus at nunc tua dextera tuisque promissis freti et innixi obsepta diutina seruitute ora reseramus frenatamque tot malis linguam resoluimus uis enim tales esse nos quales iubes nihilque exhortationibus tuis fucatum nihil subdolum denique nihil quod credentem fallere paret non sine periculo fallentis neque enim unquam deceptus est princeps nisi qui prius ipse decepit equidem hunc parentis publici sensum cum ex oratione eius tum pronuntiatione ipsa perspexisse uideor quae enim illa grauitas sententiarum quam inaffectata ueritas uerborum quae asseueratio in uoce quae affirmatio in uultu quanta in oculis habitu gestu toto denique corpore fides tenebit ergo semper quod suaserit scietque nos quoties libertatem quam dedit experiemur sibi parere nec uerendum est ne incautos putet si fidelitate temporum constanter utamur quos meminit sub malo principe aliter uixisse nuncupare uota et pro aeternitate imperii et pro salute ciuium immo pro salute principum ac propter illos pro aeternitate imperii solebamus haec pro imperio nostro in quae sint uerba suscepta operae pretium est annotare si bene rempublicam et ex utilitate omnium rexeris digna uota quae semper suscipiantur semperque soluantur egit cum diis ipso te auctore caesar respublica ut te sospitem incolumemque praestarent si tu ceteros praestitisses si contra illi quoque a custodia tui capitis oculos dimouerent teque relinquerent uotis quae non palam susciperentur alii se superstites reipublicae optabant faciebantque 