puella sobria iuberetur a parentibus de cupa uinum depromere submisso poculo qua desuper patet priusquam in lagunculam funderet merum primoribus labris sorbebat exiguum quia non poterat amplius sensu recusante non enim ulla temulenta cupidine faciebat hoc sed quibusdam superfluentibus aetatis excessibus qui ludicris motibus ebulliunt et in puerilibus animis maiorum pondere premi solent itaque ad illud modicum cotidiana modica addendo in eam consuetudinem lapsa erat ut prope iam plenos mero caliculos inhianter hauriret ubi tunc sagax anus et uehemens illa prohibitio numquid ualebat aliquid aduersus latentem morbum nisi tua medicina domine uigilaret super nos absente patre et matre et nutritoribus tu praesens qui creasti qui uocas qui etiam per praepositos homines boni aliquid agis ad animarum salutem quid tunc egisti deus meus unde curasti unde sanasti nonne protulisti durum et acutum ex altera anima conuicium tamquam medicinale ferrum ex occultis prouisionibus tuis et uno ictu putredinem illam praecidisti ancilla enim cum qua solebat accedere ad cupam litigans cum domina minore ut fit sola cum sola obiecit hoc crimen amarissima insultatione uocans meribibulam quo illa stimulo percussa respexit foeditatem suam confestimque damnauit atque exuit sicut amici adulantes peruertunt sic inimici litigantes plerumque corrigunt nec tu quod per eos agis sed quod ipsi uoluerunt retribuis eis illa enim irata exagitare appetiuit minorem dominam non sanare et ideo clanculo aut quia ita eas inuenerat locus et tempus litis aut ne forte et ipsa periclitaretur quod tam sero prodidisset at tu domine rector caelitum et terrenorum ad usus tuos contorquens profunda torrentis fluxum saeculorum ordinate turbulentum etiam de alterius animae insania sanasti alteram ne quisquam cum hoc aduertit potentiae suae tribuat si uerbo eius alius corrigatur quem uult corrigi educata itaque pudice ac sobrie potiusque a te subdita parentibus quam a parentibus tibi ubi plenis annis nubilis facta est tradita uiro seruiuit ueluti domino et sategit eum lucrari tibi loquens te illi moribus suis quibus eam pulchram faciebas et reuerenter amabilem atque mirabilem uiro ita autem tolerauit cubilis iniurias ut nullam de hac re cum marito haberet umquam simultatem expectabat enim misericordiam tuam super eum ut in te credens castificaretur erat uero ille praeterea sicut beniuolentia praecipuus ita ira feruidus sed nouerat haec non resistere irato uiro non tantum facto sed ne uerbo quidem iam uero refractum et quietum cum opportunum uiderat rationem facti sui reddebat si forte ille inconsideratius commotus fuerat denique cum matronae multae quarum uiri mansuetiores erant plagarum uestigia etiam dehonestata facie gererent inter amica conloquia illae arguebant maritorum uitam haec earum linguam ueluti per iocum grauiter admonens ex quo illas tabulas quae matrimoniales uocantur recitari audissent tamquam instrumenta quibus ancillae factae essent deputare debuisse proinde memores condicionis superbire aduersus dominos non oportere cumque mirarentur illae scientes quam ferocem coniugem sustineret numquam fuisse auditum aut aliquo indicio claruisse quod patricius ceciderit uxorem aut quod a se inuicem uel unum diem domestica lite dissenserint et causam familiariter quaererent docebat illa institutum suum quod supra memoraui quae obseruabant expertae gratulabantur quae non obseruabant subiectae uexabantur socrum etiam suam primo susurris malarum ancillarum aduersus se inritatam sic uicit obsequiis perseuerans tolerantia et mansuetudine ut illa ultro filio suo medias linguas famularum proderet quibus inter se et nurum pax domestica turbabatur expeteretque uindictam itaque posteaquam ille et matri obtemperans et curans familiae disciplinam et concordiae suorum consulens proditas ad prodentis arbitrium uerberibus cohercuit promisit illa talia de se praemia sperare debere quaecumque de sua nuru sibi quo placeret mali aliquid loqueretur nullaque iam audente memorabili inter se beniuolentiae suauitate uixerunt hoc quoque illi bono mancipio tuo in cuius utero me creasti deus meus misericordia mea munus grande donaueras quod inter dissidentesque atque discordes quaslibet animas ubi poterat tam se praebebat pacificam ut cum ab utraque multa de inuicem audiret amarissima qualia solet eructare turgens atque indigesta discordia quando praesenti amicae de absente inimica per acida conloquia cruditas exhalatur odiorum nihil tamen alteri de altera proderet nisi quod ad eas reconciliandas ualeret paruum hoc bonum mihi uideretur nisi turbas innumerabiles tristis experirer non solum iratorum inimicorum iratis inimicis dicta prodere sed etiam quae non dicta sunt addere cum contra homini humano parum esse debeat inimicitias hominum nec excitare nec augere male loquendo nisi eas etiam extinguere bene loquendo studuerit qualis illa erat docente te magistro intimo in schola pectoris denique etiam uirum suum iam in extrema uita temporali eius lucrata est tibi nec in eo iam fideli planxit quod in nondum fideli tolerauerat erat etiam serua seruorum tuorum quisquis eorum nouerat eam multum in ea laudabat et honorabat et diligebat te quia sentiebat praesentiam tuam in corde eius sanctae conuersationis fructibus testibus fuerat enim unius uiri uxor mutuam uicem parentibus reddiderat domum suam pie tractauerat in operibus bonis testimonium habebat nutrierat filios totiens eos parturiens quotiens abs te deuiare cernebat postremo nobis domine omnibus quia ex munere tuo sinis loqui seruis tuis qui ante dormitionem eius in te iam consociati uiuebamus percepta gratia baptismi tui ita curam gessit quasi omnes genuisset ita seruiuit quasi ab omnibus genita fuisset impendente autem die quo ex hac uita erat exitura prouenerat ut credo procurante te occultis tuis modis ut ego et ipsa soli staremus incumbentes ad quandam fenestram unde hortus intra domum quae nos habebat prospectabatur illic apud ostia tiberina ubi remoti a turbis post longi itineris laborem instaurabamus nos nauigationi conloquebamur ergo soli ualde dulciter et praeterita obliuiscentes in ea quae ante sunt extenti quaerebamus inter nos apud praesentem ueritatem quod tu es qualis futura esset uita aeterna sanctorum quam nec oculus uidit nec auris audiuit nec in cor hominis ascendit sed inhiabamus ore cordis in superna fluenta fontis tui fontis uitae qui est apud te ut inde pro captu nostro aspersi quoquo modo rem tantam cogitaremus cumque ad eum finem sermo perduceretur ut carnalium sensuum delectatio quantalibet in quantalibet luce corporea prae illius uitae iucunditate non comparatione sed ne commemoratione quidem digna uideretur erigentes nos ardentiore affectu in idipsum perambulauimus gradatim cuncta corporalia et ipsum caelum unde sol et luna et stellae lucent super terram et adhuc ascendebamus interius cogitando et loquendo et mirando opera tua et uenimus in mentes nostras et transcendimus eas ut attingeremus regionem ubertatis indeficientis ubi pascis israhel in aeternum ueritate pabulo et ibi uita sapientia est per quam fiunt omnia ista et quae fuerunt et quae futura sunt et ipsa non fit sed sic est ut fuit et sic erit semper quin potius fuisse et futurum esse non est in ea sed esse solum quoniam aeterna est nam fuisse et futurum esse non est aeternum et dum loquimur et inhiamus illi attingimus eam modice toto ictu cordis et suspirauimus et reliquimus ibi religatas primitias spiritus et remeauimus ad strepitum oris nostri ubi uerbum et incipitur et finitur et quid simile uerbo tuo domino nostro in se permanenti sine uetustate atque innouanti omnia dicebamus ergo si cui sileat tumultus carnis sileant phantasiae terrae et aquarum et aeris sileant et poli et ipsa sibi anima sileat et transeat se non se cogitando sileant somnia et imaginariae reuelationes omnis lingua et omne signum et quidquid transeundo fit si cui sileat omnino si continuetur hoc et subtrahantur aliae uisiones longe imparis generis et haec una rapiat et absorbeat et recondat in interiora gaudia spectatorem suum ut talis sit sempiterna uita quale fuit hoc momentum intellegentiae cui suspirauimus nonne hoc est intra in gaudium domini tui et istud quando an cum omnes resurgimus sed non omnes immutabimur dicebam talia etsi non isto modo et his uerbis tamen domine tu scis quod illo die cum talia loqueremur et mundus iste nobis inter uerba uilesceret cum omnibus delectationibus suis tunc ait illa fili quantum ad me attinet nulla re iam delector in hac uita quid hic faciam adhuc et cur hic sim nescio iam consumpta spe huius saeculi unum erat propter quod in hac uita aliquantum immorari cupiebam ut te christianum catholicum uiderem priusquam morerer cumulatius hoc mihi deus meus praestitit ut te etiam contempta felicitate terrena seruum eius uideam quid hic facio ad haec ei quid responderim non satis recolo cum interea uix intra quinque dies aut non multo amplius decubuit febribus et cum aegrotaret quodam die defectum animae passa est et paululum subtracta a praesentibus nos concurrimus sed cito reddita est sensui et aspexit astantes me et fratrem meum et ait nobis quasi quaerenti similis ubi eram deinde nos intuens maerore attonitos ponitis hic inquit matrem uestram ego silebam et fletum frenabam frater autem meus quiddam locutus est quo eam non in peregre sed in patria defungi tamquam felicius optaret quo audito illa uultu anxio reuerberans eum oculis quod talia saperet atque inde me intuens uide ait quid dicit et mox ambobus ponite inquit hoc corpus ubicumque nihil uos eius cura conturbet tantum illud uos rogo ut ad domini altare memineritis mei ubiubi fueritis cumque hanc sententiam uerbis quibus poterat explicasset conticuit et ingrauescente morbo exercebatur ego uero cogitans dona tua deus inuisibilis quae immittis in corda fidelium tuorum et proueniunt inde fruges admirabiles gaudebam et gratias tibi agebam recolens quod noueram quanta cura semper aestuasset de sepulchro quod sibi prouiderat et praeparauerat iuxta corpus uiri sui quia enim ualde concorditer uixerant id etiam uolebat ut est animus humanus minus capax diuinorum adiungi ad illam felicitatem et commemorari ab hominibus concessum sibi esse post transmarinam peregrinationem ut coniuncta terra amborum coniugum terra tegeretur quando autem ista inanitas plenitudine bonitatis tuae coeperat in eius corde non esse nesciebam et laetabar admirans quod sic mihi apparuisset quaerentibusque utrum non formidaret tam longe a sua ciuitate corpus relinquere nihil inquit longe est deo neque timendum est ne ille non agnoscat in fine saeculi unde me resuscitet ergo die nono aegritudinis suae quinquagesimo et sexto anno aetatis suae tricesimo et tertio aetatis meae anima illa religiosa et pia corpore soluta est premebam oculos eius et confluebat in praecordia mea maestitudo ingens et transfluebat in lacrimas ibidemque oculi mei uiolento animi imperio resorbebant fontem suum usque ad siccitatem et in tali luctamine ualde male mihi erat tum uero ubi efflauit extremum puer adeodatus exclamauit in planctu atque ab omnibus nobis cohercitus tacuit hoc modo etiam meum quiddam puerile quod labebatur in fletus iuuenali uoce cordis cohercebatur et tacebat neque enim decere arbitrabamur funus illud questibus lacrimosis gemitibusque celebrare quia his plerumque solet deplorari quaedam miseria morientium aut quasi omnimoda extinctio at illa nec misere moriebatur nec omnino moriebatur hoc et documentis morum eius et fide non ficta rationibusque certis tenebamus quid erat ergo quod intus mihi grauiter dolebat nisi ex consuetudine simul uiuendi dulcissima et carissima repente dirupta uulnus recens gratulabar quidem testimonio eius quod in ea ipsa ultima aegritudine obsequiis meis interblandiens appellabat me pium et commemorabat grandi dilectionis affectu numquam se audisse ex ore meo iaculatum in se durum aut contumeliosum sonum sed tamen quid tale deus meus qui fecisti nos quid comparabile habebat honor a me delatus illi et seruitus ab illa mihi quoniam itaque deserebar tam magno eius solacio sauciabatur anima et quasi dilaniabatur uita quae una facta erat ex mea et illius cohibito ergo a fletu illo puero psalterium arripuit euodius et cantare coepit psalmum cui respondebamus omnis domus misericordiam et iudicium cantabo tibi domine audito autem quid ageretur conuenerunt multi fratres ac religiosae feminae et de more illis quorum officium erat funus curantibus ego in parte ubi decenter poteram cum eis qui me non deserendum esse censebant quod erat tempori congruum disputabam eoque fomento ueritatis mitigabam cruciatum tibi notum illis ignorantibus et intente audientibus et sine sensu doloris me esse arbitrantibus at ego in auribus tuis ubi eorum nullus audiebat increpabam mollitiam affectus mei et constringebam fluxum maeroris cedebatque mihi paululum rursusque impetu suo ferebatur non usque ad eruptionem lacrimarum nec usque ad uultus mutationem sed ego sciebam quid corde premerem et quia mihi uehementer displicebat tantum in me posse haec humana quae ordine debito et sorte conditionis nostrae accidere necesse est alio dolore dolebam dolorem et duplici tristitia macerabar cum ecce corpus elatum est imus redimus sine lacrimis nam neque in eis precibus quas tibi fudimus cum offerretur pro ea sacrificium pretii nostri iam iuxta sepulchrum posito cadauere priusquam deponeretur sicut illic fieri solet nec in eis ergo precibus fleui sed toto die grauiter in occulto maestus eram et mente turbata rogabam te ut poteram quo sanares dolorem meum nec faciebas credo commendans memoriae meae uel hoc uno documento omnis consuetudinis uinculum etiam aduersus mentem quae iam non fallaci uerbo pascitur uisum etiam mihi est ut irem lauatum quod audieram inde balneis nomen inditum quia graeci balanion dixerint quod anxietatem pellat ex animo ecce et hoc confiteor misericordiae tuae pater orphanorum quoniam laui et talis eram qualis priusquam lauissem neque enim exudauit de corde meo maeroris amaritudo deinde dormiui et euigilaui et non parua ex parte mitigatum inueni dolorem meum atque ut eram in lecto meo solus recordatus sum ueridicos uersus ambrosii tui tu es enim deus creator omnium polique rector uestiens diem decoro lumine noctem sopora gratia artus solutos ut quies reddat laboris usui mentesque fessas alleuet luctuque soluat anxios atque inde paulatim reducebam in pristinum sensum ancillam tuam conuersationemque eius piam in te et sancte in nos blandam atque morigeram qua subito destitutus sum et libuit flere in conspectu tuo de illa et pro illa de me et pro me et dimisi lacrimas quas continebam ut effluerent quantum uellent substernens eas cordi meo et requieuit in eis quoniam ibi erant aures tuae non cuiusquam hominis superbe interpretantis ploratum meum et nunc domine confiteor tibi in litteris legat qui uolet et interpretetur ut uolet et si peccatum inuenerit fleuisse me matrem exigua parte horae matrem oculis meis interim mortuam quae me multos annos fleuerat ut oculis tuis uiuerem non inrideat sed potius si est grandi caritate pro peccatis meis fleat ipse ad te patrem omnium fratrum christi tui ego autem iam sanato corde ab illo uulnere in quo poterat redargui carnalis affectus fundo tibi deus noster pro illa famula tua longe aliud lacrimarum genus quod manat de concusso spiritu consideratione periculorum omnis animae quae in adam moritur quamquam illa in christo uiuificata etiam nondum a carne resoluta sic uixerit ut laudetur nomen tuum in fide moribusque eius non tamen audeo dicere ex quo eam per baptismum regenerasti nullum uerbum exisse ab ore eius contra praeceptum tuum et dictum est a ueritate filio tuo si quis dixerit fratri suo fatue reus erit gehennae ignis et uae etiam laudabili uitae hominum si remota misericordia discutias eam quia uero non exquiris delicta uehementer fiducialiter speramus aliquem apud te locum quisquis autem tibi enumerat uera merita sua quid tibi enumerat nisi munera tua o si cognoscant se homines homines et qui gloriatur in domino glorietur ego itaque laus mea et uita mea deus cordis mei sepositis paulisper bonis eius actibus pro quibus tibi gaudens gratias ago nunc pro peccatis matris meae deprecor te exaudi me per medicinam uulnerum nostrorum quae pependit in ligno et sedens ad dexteram tuam te interpellat pro nobis scio misericorditer operatam et ex corde dimisisse debita debitoribus suis dimitte illi et tu debita sua si qua etiam contraxit per tot annos post aquam salutis dimitte domine dimitte obsecro ne intres cum ea in iudicium superexultet misericordia iudicio quoniam eloquia tua uera sunt et promisisti misericordiam misericordibus quod ut essent tu dedisti eis qui misereberis cui misertus eris et misericordiam praestabis cui misericors fueris et credo iam feceris quod te rogo sed uoluntaria oris mei approba domine namque illa imminente die resolutionis suae non cogitauit suum corpus sumptuose contegi aut condiri aromatis aut monumentum electum concupiuit aut curauit sepulchrum patrium non ista mandauit nobis sed tantummodo memoriam sui ad altare tuum fieri desiderauit cui nullius diei praetermissione seruierat unde sciret dispensari uictimam sanctam qua deletum est chirographum quod erat contrarium nobis qua triumphatus est hostis computans delicta nostra et quaerens quid obiciat et nihil inueniens in illo in quo uincimus quis ei refundet innocentem sanguinem quis ei restituet pretium quo nos emit ut nos auferat ei ad cuius pretii nostri sacramentum ligauit ancilla tua animam suam uinculo fidei nemo a protectione tua dirumpat eam non se interponat nec ui nec insidiis leo et draco neque enim respondebit illa nihil se debere ne conuincatur et obtineatur ab accusatore callido sed respondebit dimissa debita sua ab eo cui nemo reddet quod pro nobis non debens reddidit sit ergo in pace cum uiro ante quem nulli et post quem nulli nupta est cui seruiuit fructum tibi afferens cum tolerantia ut eum quoque lucraretur tibi et inspira domine meus deus meus inspira seruis tuis fratribus meis filiis tuis dominis meis quibus et corde et uoce et litteris seruio ut quotquot haec legerint meminerint ad altare tuum monnicae famulae tuae cum patricio quondam eius coniuge per quorum carnem introduxisti me in hanc uitam quemadmodum nescio meminerint cum affectu pio parentum meorum in hac luce transitoria et fratrum meorum sub te patre in matre catholica et ciuium meorum in aeterna hierusalem cui suspirat peregrinatio populi tui ab exitu usque ad reditum ut quod a me illa poposcit extremum uberius ei praestetur in multorum orationibus per confessiones quam per orationes meas cognoscam te cognitor meus cognoscam sicut et cognitus sum uirtus animae meae intra in eam et coapta tibi ut habeas et possideas sine macula et ruga haec est mea spes ideo loquor et in ea spe gaudeo quando sanum gaudeo cetera uero uitae huius tanto minus flenda quanto magis fletur et tanto magis flenda quanto minus fletur in eis ecce enim ueritatem dilexisti quoniam qui facit eam uenit ad lucem uolo eam facere in corde meo coram te in confessione in stilo autem meo coram multis testibus et tibi quidem domine cuius oculis nuda est abissus humanae conscientiae quid occultum esset in me etiamsi nollem confiteri tibi te enim mihi absconderem non me tibi nunc autem quod gemitus meus testis est displicere me mihi tu refulges et places et amaris et desideraris ut erubescam de me et abiciam me atque eligam te et nec tibi nec mihi placeam nisi de te tibi ergo domine manifestus sum quicumque sim et quo fructu tibi confitear dixi neque id ago uerbis carnis et uocibus sed uerbis animae et clamore cogitationis quem nouit auris tua cum enim malus sum nihil est aliud confiteri tibi quam displicere mihi cum uero pius nihil est aliud confiteri tibi quam hoc non tribuere mihi quoniam tu domine benedicis iustum sed prius eum iustificas impium confessio itaque mea deus meus in conspectu tuo tibi tacite fit et non tacite tacet enim strepitu clamat affectu neque enim dico recti aliquid hominibus quod non a me tu prius audieris aut etiam tu aliquid tale audis a me quod non mihi tu prius dixeris quid mihi ergo est cum hominibus ut audiant confessiones meas quasi ipsi sanaturi sint omnes languores meos curiosum genus ad cognoscendam uitam alienam desidiosum ad corrigendam suam quid a me quaerunt audire qui sim qui nolunt a te audire qui sint et unde sciunt cum a me ipso de me ipso audiunt an uerum dicam quandoquidem nemo scit hominum quid agatur in homine nisi spiritus hominis qui in ipso est si autem a te audiant de se ipsis non poterunt dicere mentitur dominus quid est enim a te audire de se nisi cognoscere se quis porro cognoscit et dicit falsum est nisi ipse mentiatur sed quia caritas omnia credit inter eos utique quos conexos sibimet unum facit ego quoque domine etiam sic tibi confiteor ut audiant homines quibus demonstrare non possum an uera confitear sed credunt mihi quorum mihi aures caritas aperit uerum tamen tu medice meus intime quo fructu ista faciam eliqua mihi nam confessiones praeteritorum malorum meorum quae remisisti et texisti ut beares me in te mutans animam meam fide et sacramento tuo cum leguntur et audiuntur excitant cor ne dormiat in desperatione et dicat non possum sed euigilet in amore misericordiae tuae et dulcedine gratiae tuae qua potens est omnis infirmus qui sibi per ipsam fit conscius infirmitatis suae et delectat bonos audire praeterita mala eorum qui iam carent eis nec ideo delectat quia mala sunt sed quia fuerunt et non sunt quo itaque fructu domine meus cui cotidie confitetur conscientia mea spe misericordiae tuae securior quam innocentia sua quo fructu quaeso etiam hominibus coram te confiteor per has litteras adhuc quis ego sim non quis fuerim nam illum fructum uidi et commemoraui sed quis adhuc sim ecce in ipso tempore confessionum mearum et multi hoc nosse cupiunt qui me nouerunt et non me nouerunt qui ex me uel de me aliquid audierunt sed auris eorum non est ad cor meum ubi ego sum quicumque sum uolunt ergo audire confitente me quid ipse intus sim quo nec oculum nec aurem nec mentem possunt intendere credituri tamen uolunt numquid cognituri dicit enim eis caritas qua boni sunt non mentiri me de me confitentem et ipsa in eis credit mihi sed quo fructu id uolunt an congratulari mihi cupiunt cum audierint quantum ad te accedam munere tuo et orare pro me cum audierint quantum retarder pondere meo indicabo me talibus non enim paruus est fructus domine deus meus ut a multis tibi gratiae agantur de nobis et a multis rogeris pro nobis amet in me fraternus animus quod amandum doces et doleat in me quod dolendum doces animus ille hoc faciat fraternus non extraneus non filiorum alienorum quorum os locutum est uanitatem et dextera eorum dextera iniquitatis sed fraternus ille qui cum approbat me gaudet de me cum autem improbat me contristatur pro me quia siue approbet siue improbet me diligit me indicabo me talibus respirent in bonis meis suspirent in malis meis bona mea instituta tua sunt et dona tua mala mea delicta mea sunt et iudicia tua respirent in illis et suspirent in his et himnus et fletus ascendant in conspectum tuum de fraternis cordibus turibulis tuis tu autem domine delectatus odore sancti templi tui miserere mei secundum magnam misericordiam tuam propter nomen tuum et nequaquam deserens coepta tua consumma imperfecta mea hic est fructus confessionum mearum non qualis fuerim sed qualis sim ut hoc confitear non tantum coram te secreta exultatione cum tremore et secreto maerore cum spe sed etiam in auribus credentium filiorum hominum sociorum gaudii mei et consortium mortalitatis meae ciuium meorum et mecum peregrinorum praecedentium et consequentium et comitum uitae meae hi sunt serui tui fratres mei quos filios tuos esse uoluisti dominos meos quibus iussisti ut seruiam si uolo tecum de te uiuere et hoc mihi uerbum tuum parum erat si loquendo praeciperet nisi et faciendo praeiret et ego id ago factis et dictis id ago sub alis tuis nimis cum ingenti periculo nisi quia sub alis tuis tibi subdita est anima mea et infirmitas mea tibi nota est paruulus sum sed uiuit semper pater meus et idoneus est mihi tutor meus idem ipse est enim qui genuit me et tuetur me et tu ipse es omnia bona mea tu omnipotens qui mecum es et priusquam tecum sim indicabo ergo talibus qualibus iubes ut seruiam non quis fuerim sed quis iam sim et quis adhuc sim sed neque me ipsum diiudico sic itaque audiar tu enim domine diiudicas me quia etsi nemo scit hominum quae sunt hominis nisi spiritus hominis qui in ipso est tamen est aliquid hominis quod nec ipse scit spiritus hominis qui in ipso est tu autem domine scis eius omnia quia fecisti eum ego uero quamuis prae tuo conspectu me despiciam et aestimem me terram et cinerem tamen aliquid de te scio quod de me nescio et certe uidemus nunc per speculum in aenigmate nondum facie ad faciem et ideo quamdiu peregrinor abs te mihi sum praesentior quam tibi et tamen te noui nullo modo posse uiolari ego uero quibus temptationibus resistere ualem quibusue non ualeam nescio et spes est quia fidelis es qui nos non sinis temptari supra quam possumus ferre sed facis cum temptatione etiam exitum ut possimus sustinere confitear ergo quid de me sciam confitear et quid de me nesciam quoniam et quod de me scio te mihi lucente scio et quod de me nescio tamdiu nescio donec fiant tenebrae meae sicut meridies in uultu tuo non dubia sed certa conscientia domine amo te percussisti cor meum uerbo tuo et amaui te sed et caelum et terra et omnia quae in eis sunt ecce undique mihi dicunt ut te amem nec cessant dicere omnibus ut sint inexcusabiles altius autem tu misereberis cui misertus eris et misericordiam praestabis cui misericors fueris alioquin caelum et terra surdis loquuntur laudes tuas quid autem amo cum te amo non speciem corporis nec decus temporis non candorem lucis ecce istis amicum oculis non dulces melodias cantilenarum omnimodarum non florum et unguentorum et aromatum suauiolentiam non manna et mella non membra acceptabilia carnis amplexibus non haec amo cum amo deum meum et tamen amo quandam lucem et quandam uocem et quendam odorem et quendam cibum et quendam amplexum cum amo deum meum lucem uocem odorem cibum amplexum interioris hominis mei ubi fulget animae meae quod non capit locus et ubi sonat quod non rapit tempus et ubi olet quod non spargit flatus et ubi sapit quod non minuit edacitas et ubi haeret quod non diuellit satietas hoc est quod amo cum deum meum amo et quid est hoc interrogaui terram et dixit non sum et quaecumque in eadem sunt idem confessa sunt interrogaui mare et abissos et reptilia animarum uiuarum et responderunt non sumus deus tuus quaere super nos interrogaui auras flabiles et inquit uniuersus aer cum incolis suis fallitur anaximenes non sum deus interrogaui caelum solem lunam stellas neque nos sumus deus quem quaeris inquiunt et dixi omnibus his quae circumstant fores carnis meae dicite mihi de deo meo quod uos non estis dicite mihi de illo aliquid et exclamauerunt uoce magna ipse fecit nos interrogatio mea intentio mea et responsio eorum species eorum et direxi me ad me et dixi mihi tu quis es et respondi homo et ecce corpus et anima in me mihi praesto sunt unum exterius et alterum interius quid horum est unde quaerere debui deum meum quem iam quaesiueram per corpus a terra usque ad caelum quousque potui mittere nuntios radios oculorum meorum sed melius quod interius ei quippe renuntiabant omnes nuntii corporales praesidenti et iudicanti de responsionibus caeli et terrae et omnium quae in eis sunt dicentium non sumus deus et ipse fecit nos homo interior cognouit haec per exterioris ministerium ego interior cognoui haec ego ego animus per sensum corporis mei interrogaui mundi molem de deo meo et respondit mihi non ego sum sed ipse me fecit nonne omnibus quibus integer sensus est apparet haec species cur non omnibus eadem loquitur animalia pusilla et magna uident eam sed interrogare nequeunt non enim praeposita est in eis nuntiantibus sensibus iudex ratio homines autem possunt interrogare ut inuisibilia dei per ea quae facta sunt intellecta conspiciant sed amore subduntur eis et subditi iudicare non possunt nec respondent ista interrogantibus nisi iudicantibus nec uocem suam mutant id est speciem suam si alius tantum uideat alius autem uidens interroget ut aliter illi appareat aliter huic sed eodem modo utrique apparens illi muta est huic loquitur immo uero omnibus loquitur sed illi intellegunt qui eius uocem acceptam foris intus cum ueritate conferunt ueritas enim dicit mihi non est 