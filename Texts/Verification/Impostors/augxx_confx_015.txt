meminerit nulla uice uariatur nec in tempora ulla distenditur o beata si qua ista est inhaerendo beatitudini tuae beata sempiterno inhabitatore te atque inlustratore suo nec inuenio quid libentius appellandum existimem caelum caeli domino quam domum tuam contemplantem delectationem tuam sine ullo defectu egrediendi in aliud mentem puram concordissime unam stabilimento pacis sanctorum spirituum intellegat anima cuius peregrinatio longinqua facta est si iam sitit tibi si iam factae sunt ei lacrimae suae panis dum dicitur ei per singulos dies ubi est deus tuus si iam petit a te unam et hanc requirit ut inhabitet in domo tua per omnes dies uitae suae et quae uita eius nisi tu et qui dies tui nisi aeternitas tua sicut anni tui qui non deficiunt quia idem ipse es hinc ergo intellegat anima quae potest quam longe super omnia tempora sis aeternus quando tua domus quae peregrinata non est quamuis non sit tibi coaeterna tamen indesinenter et indeficienter tibi cohaerendo nullam patitur uicissitudinem temporum hoc in conspectu tuo claret mihi et magis magisque clarescat oro te atque in hac manifestatione persistam sobrius sub alis tuis ecce nescio quid informe in istis mutationibus rerum extremarum atque infimarum et quis dicet mihi nisi quisquis per inania cordis sui cum suis phantasmatis uagatur et uoluitur quis nisi talis dicet mihi quod deminuta atque consumpta omni specie si sola remaneat informitas per quam de specie in speciem res mutabatur et uertebatur possit exhibere uices temporum omnino enim non potest quia sine uarietate motionum non sunt tempora et nulla uarietas ubi nulla species quibus consideratis quantum donas deus meus quantum me ad pulsandum excitas quantumque pulsanti aperis duo reperio quae fecisti carentia temporibus cum tibi neutrum coaeternum sit unum quod ita formatum est ut sine ullo defectu contemplationis sine ullo interuallo mutationis quamuis mutabile tamen non mutatum tua aeternitate atque incommutabilitate perfruatur alterum quod ita informe erat ut ex qua forma in quam formam uel motionis uel stationis mutaretur quo tempori subderetur non haberet sed hoc ut informe esset non reliquisti quoniam fecisti ante omnem diem in principio caelum et terram haec duo quae dicebam terra autem inuisibilis erat et incomposita et tenebrae super abissum quibus uerbis insinuatur informitas ut gradatim excipiantur qui omnimodam speciei priuationem nec tamen ad nihil peruentionem cogitare non possunt unde fieret alterum caelum et terra uisibilis atque composita et aqua speciosa et quidquid deinceps in constitutione huius mundi non sine diebus factum commemoratur quia talia sunt ut in eis agantur uicissitudines temporum propter ordinatas commutationes motionum atque formarum hoc interim sentio deus meus cum audio loquentem scripturam tuam in principio fecit deus caelum et terram terra autem erat inuisibilis et incomposita et tenebrae erant super abissum neque commemorantem quoto die feceris haec sic interim sentio propter illud caelum caeli caelum intellectuale ubi est intellectus nosse simul non ex parte non in aenigmate non per speculum sed ex toto in manifestatione facie ad faciem non modo hoc modo illud sed quod dictum est nosse simul sine ulla uicissitudine temporum et propter inuisibilem atque incompositam terram sine ulla uicissitudine temporum quae solet habere modo hoc et modo illud quia ubi nulla species nusquam est hoc et illud propter duo haec primitus formatum et penitus informe illud caelum sed caelum caeli hoc uero terram sed terram inuisibilem et incompositam propter duo haec interim sentio sine commemoratione dierum dicere scripturam tuam in principio fecit deus caelum et terram statim quippe subiecit quam terram dixerit et quod secundo die commemoratur factum firmamentum et uocatum caelum insinuat de quo caelo prius sine diebus sermo locutus sit mira profunditas eloquiorum tuorum quorum ecce ante nos superficies blandiens paruulis sed mira profunditas deus meus mira profunditas horror est intendere in eam horror honoris et tremor amoris odi hostes eius uehementer o si occidas eos de gladio bis acuto et non sint hostes eius sic enim amo eos occidi sibi ut uiuant tibi ecce autem alii non reprehensores sed laudatores libri geneseos non inquiunt hoc uoluit in his uerbis intellegi spiritus dei qui per moisen famulum eius ista conscripsit non hoc uoluit intellegi quod tu dicis sed aliud quod nos dicimus quibus ego te arbitro deus omnium nostrum ita respondeo num dicetis falsa esse quae mihi ueritas uoce forti in aurem interiorem dicit de uera aeternitate creatoris quod nequaquam eius substantia per tempora uarietur nec eius uoluntas extra eius substantiam sit unde non eum modo uelle hoc modo uelle illud sed semel et simul et semper uelle omnia quae uult non iterum et iterum neque nunc ista nunc illa nec uelle postea quod nolebat aut nolle quod uolebat prius quia talis uoluntas mutabilis est et omne mutabile aeternum non est deus autem noster aeternus est item quod mihi dicit in aurem interiorem expectatio rerum uenturarum fit contuitus cum uenerint idemque contuitus fit memoria cum praeterierint omnis porro intentio quae ita uariatur mutabilis est et omne mutabile aeternum non est deus autem noster aeternus est haec conligo atque coniungo et inuenio deum meum deum aeternum non aliqua noua uoluntate condidisse creaturam nec scientiam eius transitorium aliquid pati quid ergo dicetis contradictores an falsa sunt ista non inquiunt quid illud num falsum est omnem naturam formatam materiamue formabilem non esse nisi ab illo qui summe bonus est quia summe est neque hoc negamus inquiunt quid igitur an illud negatis sublimem quandam esse creaturam tam casto amore cohaerentem deo uero et uere aeterno ut quamuis ei coaeterna non sit in nullam tamen temporum uarietatem et uicissitudinem ab illo se resoluat et defluat sed in eius solius ueracissima contemplatione requiescat quoniam tu deus diligenti te quantum praecipis ostendis ei te et sufficis ei et ideo non declinat a te nec ad se haec est domus dei non terrena neque ulla caelesti mole corporea sed spiritalis et particeps aeternitatis tuae quia sine labe in aeternum statuisti enim eam in saeculum et in saeculum saeculi praeceptum posuisti et non praeteribit nec tamen tibi coaeterna quoniam non sine initio facta est enim nam etsi non inuenimus tempus ante illam prior quippe omnium creata est sapientia nec utique illa sapientia tibi deus noster patri suo plane coaeterna et aequalis et per quam creata sunt omnia et in quo principio fecisti caelum et terram sed profecto sapientia quae creata est intellectualis natura scilicet quae contemplatione luminis lumen est dicitur enim et ipsa quamuis creata sapientia sed quantum interest inter lumen quod inluminat et quod inluminatur tantum inter sapientiam quae creat et istam quae creata est sicut inter iustitiam iustificantem et iustitiam quae iustificatione facta est etsi non inuenimus tempus ante illam quia et creaturam temporis antecedit quae prior omnium creata est ante illam tamen est ipsius creatoris aeternitas a quo facta sumpsit exordium quamuis non temporis quia nondum erat tempus ipsius tamen conditionis suae unde ita est abs te deo nostro ut aliud sit plane quam tu et non idipsum etsi non solum ante illam sed nec in illa inuenimus tempus quia est idonea faciem tuam semper uidere nec uspiam deflectitur ab ea inest ei tamen ipsa mutabilitas unde tenebresceret et frigesceret nisi amore grandi tibi cohaerens tamquam semper meridies luceret et ferueret ex te o domus luminosa et speciosa dilexi decorem tuum et locum habitationis gloriae domini mei fabricatoris et possessoris tui tibi suspiret peregrinatio mea et dico ei qui fecit te ut possideat et me in te quia fecit et me erraui sicut ouis perdita sed in umeris pastoris mei structoris tui spero me reportari tibi quid dicitis mihi quos alloquebar contradictores qui tamen et moisen pium famulum dei et libros eius oracula sancti spiritus creditis estne ista domus dei non quidem deo coaeterna sed tamen secundum modum suum aeterna in caelis ubi uices temporum frustra quaeritis quia non inuenitis supergreditur enim omnem distentionem et omne spatium aetatis uolubile cui semper inhaerere deo bonum est est inquiunt quid igitur ex his quae clamauit cor meum ad deum meum cum audiret interius uocem laudis eius quid tandem falsum esse contenditis an quia erat informis materies ubi propter nullam formam nullus ordo erat ubi autem nullus ordo erat nulla esse uicissitudo temporum poterat et tamen hoc paene nihil in quantum non omnino nihil erat ab illo utique erat a quo est quidquid est quod utcumque aliquid est hoc quoque aiunt non negamus cum his enim uolo coram te aliquid conloqui deus meus qui haec omnia quae intus in mente mea non tacet ueritas tua uera esse concedunt nam qui haec negant latrent quantum uolunt et obstrepant sibi persuadere conabor ut quiescant et uiam praebeant ad se uerbo tuo quod si noluerint et reppulerint me obsecro deus meus ne tu sileas a me tu loquere in corde meo ueraciter solus enim sic loqueris et dimittam eos foris sufflantes in puluerem et excitantes terram in oculos suos et intrem in cubile meum et cantem tibi amatoria gemens inenarrabiles gemitus in peregrinatione mea et recordans hierusalem extento in eam sursum corde hierusalem patriam meam hierusalem matrem meam teque super eam regnatorem inlustratorem patrem tutorem maritum castas et fortes delicias et solidum gaudium et omnia bona ineffabilia simul omnia quia unum summum et uerum bonum et non auertar donec in eius pacem matris carissimae ubi sunt primitiae spiritus mei unde ista mihi certa sunt conligas totum quod sum a dispersione et deformitate hac et conformes atque confirmes in aeternum deus meus misericordia mea cum his autem qui cuncta illa quae uera sunt falsa esse non dicunt honorantes et in culmine sequendae auctoritatis nobiscum constituentes illam per sanctum moisen editam sanctam scripturam tuam et tamen nobis aliquid contradicunt ita loquor tu esto deus noster arbiter inter confessiones meas et contradictiones eorum dicunt enim quamuis uera sint haec non ea tamen duo moises intuebatur cum reuelante spiritu diceret in principio fecit deus caelum et terram non caeli nomine spiritalem uel intellectualem illam creaturam semper faciem dei contemplantem significauit nec terrae nomine informem materiam quid igitur quod nos dicimus inquiunt hoc ille uir sensit hoc uerbis istis elocutus est quid illud est nomine aiunt caeli et terrae totum istum uisibilem mundum prius uniuersaliter et breuiter significare uoluit ut postea digereret dierum enumeratione quasi articulatim uniuersa quae sancto spiritui placuit sic enuntiare tales quippe homines erant rudis ille atque carnalis populus cui loquebatur ut eis opera dei non nisi sola uisibilia commendanda iudicaret terram uero inuisibilem et incompositam tenebrosamque abissum unde consequenter ostenditur per illos dies facta atque disposita esse cuncta ista uisibilia quae nota sunt omnibus non incongruenter informem istam materiam intellegendam esse consentiunt quid si dicat alius eandem informitatem confusionemque materiae caeli et terrae nomine prius insinuatam quod ex ea mundus iste uisibilis cum omnibus naturis quae in eo manifestissime apparent qui caeli et terrae nomine saepe appellari solet conditus atque perfectus est quid si dicat et alius caelum et terram quidem inuisibilem uisibilemque naturam non indecenter appellatam ac per hoc uniuersam creaturam quam fecit in sapientia id est in principio deus huiuscemodi duobus uocabulis esse comprehensam uerum tamen quia non de ipsa substantia dei sed ex nihilo cuncta facta sunt quia non sunt idipsum quod deus et inest quaedam mutabilitas omnibus siue maneant sicut aeterna domus dei siue mutentur sicut anima hominis et corpus communem omnium rerum inuisibilium uisibiliumque materiem adhuc informem sed certe formabilem unde fieret caelum et terra id est inuisibilis atque uisibilis iam utraque formata creatura his nominibus enuntiatam quibus appellaretur terra inuisibilis et incomposita et tenebrae super abissum ea distinctione ut terra inuisibilis et incomposita intellegatur materies corporalis ante qualitatem formae tenebrae autem super abissum spiritalis materies ante cohibitionem quasi fluentis immoderationis et ante inluminationem sapientiae est adhuc quod dicat si quis alius uelit non scilicet iam perfectas atque formatas inuisibiles uisibilesque naturas caeli et terrae nomine significari cum legitur in principio fecit deus caelum et terram sed ipsam adhuc informem inchoationem rerum formabilem creabilemque materiam his nominibus appellatam quod in ea iam essent ista confusa nondum qualitatibus formisque distincta quae nunc iam digesta suis ordinibus uocantur caelum et terra illa spiritalis haec corporalis creatura quibus omnibus auditis et consideratis nolo uerbis contendere ad nihil enim utile est nisi ad subuersionem audientium ad aedificationem autem bona est lex si quis ea legitime utatur quia finis eius est caritas de corde puro et conscientia bona et fide non ficta et noui magister noster in quibus duobus praeceptis totam legem prophetasque suspenderit quae mihi ardenter confitenti deus meus lumen oculorum meorum in occulto quid mihi obest cum diuersa in his uerbis intellegi possint quae tamen uera sint quid inquam mihi obest si aliud ego sensero quam sensit alius eum sensisse qui scripsit omnes quidem qui legimus nitimur hoc indagare atque comprehendere quod uoluit ille quem legimus et cum eum ueridicum credimus nihil quod falsum esse uel nouimus uel putamus audemus eum existimare dixisse dum ergo quisque conatur id sentire in scripturis sanctis quod in eis sensit ille qui scripsit quid mali est si hoc sentiat quod tu lux omnium ueridicarum mentium ostendis uerum esse etiamsi non hoc sensit ille quem legit cum et ille uerum nec tamen hoc senserit uerum est enim domine fecisse te caelum et terram et uerum est esse principium sapientiam tuam in qua fecisti omnia item uerum est quod mundus iste uisibilis habet magnas partes suas caelum et terram breui complexione factarum omnium conditarumque naturarum et uerum est quod omne mutabile insinuat notitiae nostrae quandam informitatem qua formam capit uel qua mutatur et uertitur uerum est nulla tempora perpeti quod ita cohaeret formae incommutabili ut quamuis sit mutabile non mutetur uerum est informitatem quae prope nihil est uices temporum habere non posse uerum est quod unde fit aliquid potest quodam genere locutionis habere iam nomen eius rei quae inde fit unde potuit uocari caelum et terra quaelibet informitas unde factum est caelum et terra uerum est omnium formatorum nihil esse informi uicinius quam terram et abissum uerum est quod non solum creatum atque formatum sed etiam quidquid creabile atque formabile est tu fecisti ex quo sunt omnia uerum est omne quod ex informi formatur prius esse informe deinde formatum ex his omnibus ueris de quibus non dubitant quorum interiori oculo talia uidere donasti et qui moisen famulum tuum in spiritu ueritatis locutum esse immobiliter credunt ex his ergo omnibus aliud sibi tollit qui dicit in principio fecit deus caelum et terram id est in uerbo suo sibi coaeterno fecit deus intellegibilem atque sensibilem uel spiritalem corporalemque creaturam aliud qui dicit in principio fecit deus caelum et terram id est in uerbo suo sibi coaeterno fecit deus uniuersam istam molem corporei mundi huius cum omnibus quas continet manifestis notisque naturis aliud qui dicit in principio fecit deus caelum et terram id est in uerbo suo sibi coaeterno fecit informem materiam creaturae spiritalis et corporalis aliud qui dicit in principio fecit deus caelum et terram id est in uerbo suo sibi coaeterno fecit deus informem materiam creaturae corporalis ubi confusum adhuc erat caelum et terra quae nunc iam distincta atque formata in istius mundi mole sentimus aliud qui dicit in principio fecit deus caelum et terram id est in ipso exordio faciendi atque operandi fecit deus informem materiam confuse habentem caelum et terram unde formata nunc eminent et apparent cum omnibus quae in eis sunt item quod attinet ad intellectum uerborum sequentium ex illis omnibus ueris aliud sibi tollit qui dicit terra autem erat inuisibilis et incomposita et tenebrae erant super abissum id est corporale illud quod fecit deus adhuc materies erat corporearum rerum informis sine ordine sine luce aliud qui dicit terra autem erat inuisibilis et incomposita et tenebrae erant super abissum id est hoc totum quod caelum et terra appellatum est adhuc informis et tenebrosa materies erat unde fieret caelum corporeum et terra corporea cum omnibus quae in eis sunt corporeis sensibus nota aliud qui dicit terra autem erat inuisibilis et incomposita et tenebrae erant super abissum id est hoc totum quod caelum et terra appellatum est adhuc informis et tenebrosa materies erat unde fieret caelum intelligibile et terra scilicet omnis natura corporea sub quo nomine intellegatur etiam hoc caelum corporeum id est unde fieret omnis inuisibilis uisibilisque creatura aliud qui dicit terra autem erat inuisibilis et incomposita et tenebrae erant super abissum non illam informitatem nomine caeli et terrae scriptura appellauit sed iam erat inquit ipsa informitas quam terram inuisibilem et incompositam tenebrosamque abissum nominauit de qua caelum et terram deum fecisse praedixerat spiritalem scilicet corporalemque creaturam aliud qui dicit terra autem erat inuisibilis et incomposita et tenebrae erant super abissum id est informitas quaedam iam materies erat unde caelum et terram deum fecisse scriptura praedixit totam scilicet corpoream mundi molem in duas maximas partes superiorem atque inferiorem distributam cum omnibus quae in eis sunt usitatis notisque creaturis cum enim duabus istis extremis sententiis resistere quisquam ita temptauerit si non uultis hanc informitatem materiae caeli et terrae nomine appellatam uideri erat ergo aliquid quod non fecerat deus unde caelum et terram faceret neque enim scriptura narrauit quod istam materiem deus fecerit nisi intellegamus eam caeli et terrae aut solius terrae uocabulo significatam cum diceretur in principio fecit deus caelum et terram ut id quod sequitur terra autem erat inuisibilis et incomposita quamuis informem materiam sic placuerit appellare non tamen intellegamus nisi eam quam fecit deus in eo quod praescriptum est fecit caelum et terram respondebunt assertores duarum istarum sententiarum quas extremas posuimus aut illius aut illius cum haec audierint et dicent informem quidem istam materiam non negamus a deo factam deo a quo sunt omnia bona ualde quia sicut dicimus amplius bonum esse quod creatum atque formatum est ita fatemur minus bonum esse quod factum est creabile atque formabile sed tamen bonum non autem commemorasse scripturam quod hanc informitatem fecerit deus sicut alia multa non commemorauit ut cherubim et seraphim et quae apostolus distincte ait sedes dominationes principatus potestates quae tamen omnia deum fecisse manifestum est aut si eo quod dictum est fecit caelum et terram comprehensa sunt omnia quid de aquis dicimus super quas ferebatur spiritus dei si enim terra nominata simul intelleguntur quomodo iam terrae nomine materies informis accipitur quando tam speciosas aquas uidemus aut si ita accipitur cur ex eadem informitate scriptum est factum firmamentum et uocatum caelum neque scriptum est factas esse aquas non enim adhuc informes sunt et inuisae quas ita decora specie fluere cernimus aut si tunc acceperunt istam speciem cum dixit deus congregetur aqua quae est sub firmamento ut congregatio sit ipsa formatio quid respondebitur de aquis quae super firmamentum sunt quia neque informes tam honorabilem sedem accipere meruissent nec scriptum est qua uoce formatae sint unde si aliquid genesis tacuit deum fecisse quod tamen deum fecisse nec sana fides nec certus ambigit intellectus nec ideo ulla sobria doctrina dicere audebit istas aquas coaeternas deo quia in libro geneseos commemoratas quidem audimus ubi autem factae sint non inuenimus cur non informem quoque illam materiam quam scriptura haec terram inuisibilem et incompositam tenebrosamque abissum appellat docente ueritate intellegamus ex deo factam esse de nihilo ideoque illi non esse coaeternam quamuis ubi facta sit omiserit enuntiare ista narratio his ergo auditis atque perspectis pro captu infirmitatis meae quam tibi confiteor scienti deo meo duo uideo dissensionum genera oboriri posse cum aliquid a nuntiis ueracibus per signa enuntiatur unum si de ueritate rerum alterum si de ipsius qui enuntiat uoluntate dissensio est aliter enim quaerimus de creaturae conditione quid uerum sit aliter autem quid in his uerbis moises egregius domesticus fidei tuae intellegere lectorem auditoremque uoluerit in illo primo genere discedant a me omnes qui ea quae falsa sunt se scire arbitrantur in hoc item altero discedant a me omnes qui ea quae falsa sunt moisen dixisse arbitrantur coniungar autem illis domine in te et delecter cum eis in te qui ueritate tua pascuntur in latitudine caritatis et accedamus simul ad uerba libri tui et quaeramus in eis uountatem tuam per uoluntatem famuli tui cuius calamo dispensasti ea sed quis nostrum sic inuenit eam inter tam multa uera quae in illis uerbis aliter atque aliter intellectis occurrunt quaerentibus ut tam fidenter dicat hoc sensisse moisen atque hoc in illa narratione uoluisse intellegi quam fidenter dicit hoc uerum esse siue ille hoc senserit siue aliud ecce enim deus meus ego seruus tuus qui uoui tibi sacrificium confessionis in his litteris et oro ut ex misericordia tua reddam tibi uota mea ecce ego quam fidenter dico in tuo uerbo incommutabili omnia te fecisse inuisibilia et uisibilia numquid tam fidenter dico non aliud quam hoc attendisse moisen cum scriberet in principio fecit deus caelum et terram quia non sicut in tua ueritate hoc certum uideo ita in eius mente uideo id eum cogitasse cum haec scriberet potuit enim cogitare in ipso faciendi exordio cum diceret in principio potuit et caelum et terram hoc loco nullam iam formatam perfectamque naturam siue spiritalem siue corporalem sed utramque inchoatam et adhuc informem uelle intellegi uideo quippe uere potuisse dici quidquid horum diceretur sed quid horum in his uerbis ille cogitauerit non ita uideo quamuis siue aliquid horum siue quid aliud quod a me commemoratum non est tantus uir ille mente conspexerit cum haec uerba promeret uerum eum uidisse apteque id enuntiauisse non dubitem nemo iam mihi molestus sit dicendo mihi non hoc sensit moises quod tu dicis sed hoc sensit quod ego dico si enim mihi diceret unde scis hoc sensisse moisen quod de his uerbis eius eloqueris aequo animo ferre deberem et responderem fortasse quae superius respondi uel aliquanto uberius si esset durior cum uero dicit non hoc ille sensit quod tu dicis sed quod ego dico neque tamen negat quod uterque nostrum dicit utrumque uerum esse o uita pauperum deus meus in cuius sinu non est contradictio plue mihi mitigationes in cor ut patienter tales feram qui non mihi hoc dicunt quia diuini sunt et in corde famuli tui uiderunt quod dicunt sed quia superbi sunt nec nouerunt moisi sententiam sed amant suam non quia uera est sed quia sua est alioquin et aliam ueram pariter amarent sicut ego amo quod dicunt quando uerum dicunt non quia ipsorum est sed quia uerum est et ideo iam nec ipsorum est quia uerum est si autem ideo ament illud quia uerum est iam et ipsorum est et meum est quoniam in commune omnium est ueritatis amatorum illud autem quod contendunt non hoc sensisse moisen quod ego dico sed quod ipsi dicunt nolo non amo quia etsi ita est tamen ista temeritas non scientiae sed audaciae est nec uisus sed tiphus eam peperit ideoque domine tremenda sunt iudicia tua quoniam ueritas tua nec mea est nec illius aut illius sed omnium nostrum quos ad eius communionem publice uocas terribiliter admonens nos ut eam nolimus habere priuatam ne priuemur ea nam quisquis id quod tu omnibus ad fruendum proponis sibi proprie uindicat et suum uult esse quod omnium est a communi propellitur ad sua hoc est a ueritate ad mendacium qui enim loquitur mendacium de suo loquitur attende iudex optime deus ipsa ueritas attende quid dicam contradictori huic attende coram te enim dico et coram fratribus meis qui legitime utuntur lege usque ad finem caritatis attende et uide quid ei dicam si placet tibi hanc enim uocem huic refero fraternam et pacificam si ambo uidemus uerum esse quod dicis et ambo uidemus uerum esse quod dico ubi quaeso id uidemus nec ego utique in te nec tu in me sed ambo in ipsa quae supra mentes nostras est incommutabili ueritate cum ergo de ipsa domini dei nostri luce non contendamus cur de proximi cogitatione contendimus quam sic uidere non possumus ut uidetur incommutabilis ueritas quando si ipse moises apparuisset nobis atque dixisset hoc cogitaui nec sic eam uideremus sed crederemus non itaque supra quam scriptum est unus pro altero infletur aduersus alterum diligamus dominum deum nostrum ex toto corde ex tota anima ex tota mente nostra et proximum nostrum sicut nosmet ipsos propter quae duo praecepta caritatis sensisse moisen quidquid in illis libris sensit nisi crediderimus mendacem faciemus dominum cum de animo conserui aliter quam ille docuit opinamur iam uide quam stultum sit in tanta copia uerissimarum sententiarum quae de illis uerbis erui possunt temere adfirmare quam earum moises potissimum senserit et perniciosis contentionibus ipsam offendere caritatem propter quam dixit omnia cuius dicta conamur exponere et tamen ego deus meus celsitudo humilitatis meae et requies laboris mei qui audis confessiones meas et dimittis peccata mea quoniam tu mihi praecipis ut diligam proximum meum sicut me ipsum non possum minus credere de moise fidelissimo famulo tuo quam mihi optarem ac desiderarem abs te dari muneris si tempore illo natus essem quo ille eoque loci me constituisses ut per seruitutem cordis ac linguae meae litterae illae dispensarentur quae tanto post essent omnibus gentibus profuturae et per uniuersum orbem tanto auctoritatis culmine omnium falsarum superbarumque doctrinarum uerba superaturae uellem quippe si tunc ego essem moises uellem ergo si tunc ego essem quod ille et mihi abs te geneseos liber scribendus adiungeretur talem mihi eloquendi facultatem dari et eum texendi sermonis modum ut neque illi qui nondum queunt intellegere quemadmodum creat deus tamquam excedentia uires suas dicta recusarent et illi qui hoc iam possunt in quamlibet ueram sententiam cogitando uenissent eam non praetermissam in paucis uerbis tui famuli reperirent et si alius aliam uidisset in luce ueritatis nec ipsa in eisdem uerbis intellegenda deesset sicut enim fons in paruo loco uberior est pluribusque riuis in ampliora spatia fluxum ministrat quam quilibet eorum riuorum qui per multa locorum ab eodem fonte deducitur ita narratio dispensatoris tui sermocinaturis pluribus profutura paruo sermonis modulo scatet fluenta liquidae ueritatis unde sibi quisque uerum quod de his rebus potest hic illud ille illud per longiores loquellarum anfractus trahat alii enim cum haec uerba legunt uel audiunt cogitant deum quasi hominem aut quasi aliquam molem immensa praeditam potestate nouo quodam et repentino placito extra se ipsam tamquam locis distantibus fecisse caelum et terram duo magna corpora supra et infra quibus omnia continerentur et cum audiunt dixit deus fiat illud et factum est illud cogitant uerba coepta et finita sonantia temporibus atque transeuntia post quorum transitum statim existere quod iussum est ut existeret et si quid forte aliud hoc modo ex familiaritate carnis opinantur in quibus adhuc paruulis animalibus dum isto humillimo genere uerborum tamquam materno sinu eorum gestatur infirmitas salubriter aedificatur fides qua certum habeant et teneant deum fecisse omnes naturas quas eorum sensus mirabili uarietate circumspicit quorum si quispiam quasi uilitatem dictorum aspernatus extra nutritorias cunas superba inbecillitate se extenderit heu cadet miser et domine deus miserere ne implumem pullum conculcent qui transeunt uiam et mitte angelum tuum qui eum reponat in nido ut uiuat donec uolet alii uero quibus haec uerba non iam nidus sed opaca frutecta sunt uident in eis latentes fructus et uolitant laetantes et garriunt scrutantes et carpunt eos uident enim cum haec uerba legunt uel audiunt tua deus aeterne stabili permansione cuncta praeterita et futura tempora superari nec tamen quicquam esse temporalis creaturae quod tu non feceris cuius uoluntas quia id est quod tu nullo modo mutata uel quae antea non fuisset exorta uoluntate fecisti omnia non de te similitudinem tuam formam omnium sed de nihilo dissimilitudinem informem quae formaretur per similitudinem tuam recurrens in te unum pro captu ordinato quantum cuique rerum in suo genere datum est et fierent omnia bona ualde siue maneant circa te siue gradatim 