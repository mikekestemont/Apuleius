scopulo sistite festino felices istas nuptias obire festino generosum illum maritum meum uidere quid differo quid detrecto uenientem qui totius orbis exitio natus est sic profata uirgo conticuit ingressuque iam ualido pompae populi prosequentis sese miscuit itur ad constitutum scopulum montis ardui cuius in summo cacumine statutam puellam cuncti deserunt taedasque nuptiales quibus praeluxerant ibidem lacrimis suis extinctas relinquentes deiectis capitibus domuitionem parant et miseri quidem parentes eius tanta clade defessi clausae domus abstrusi tenebris perpetuae nocti sese dedidere psychen autem pauentem ac trepidam et in ipso scopuli uertice deflentem mitis aura molliter spirantis zephyri uibratis hinc inde laciniis et reflato sinu sensim leuatam suo tranquillo spiritu uehens paulatim per deuexa rupis excelsae uallis subditae florentis cespitis gremio leniter delapsam reclinat psyche teneris et herbosis locis in ipso toro roscidi graminis suaue recubans tanta mentis perturbatione sedata dulce conquieuit iamque sufficienti recreata somno placido resurgit animo uidet lucum proceris et uastis arboribus consitum uidet fontem uitreo latice perlucidum medio luci meditullio prope fontis adlapsum domus regia est aedificata non humanis manibus sed diuinis artibus iam scies ab introitu primo dei cuiuspiam luculentum et amoenum uidere te diuersorium nam summa laquearia citro et ebore curiose cauata subeunt aureae columnae parietes omnes argenteo caelamine conteguntur bestiis et id genus pecudibus occurrentibus ob os introeuntium mirus prorsum magnae artis homo immo semideus uel certe deus qui magnae artis suptilitate tantum efferauit argentum enimuero pauimenta ipsa lapide pretioso caesim deminuto in uaria picturae genera discriminantur uehementer iterum ac saepius beatos illos qui super gemmas et monilia calcant iam ceterae partes longe lateque dispositae domus sine pretio pretiosae totique parietes solidati massis aureis splendore proprio coruscant ut diem suum sibi domi faciant licet sole nolente sic cubicula sic porticus sic ipsae ualuae fulgurant nec setius opes ceterae maiestati domus respondent ut equidem illud recte uideatur ad conuersationem humanam magno ioui fabricatum caeleste palatium inuitata psyche talium locorum oblectatione propius accessit et paulo fidentior intra limen sese facit mox prolectante studio pulcherrimae uisionis rimatur singula et altrinsecus aedium horrea sublimi fabrica perfecta magnisque congesta gazis conspicit nec est quicquam quod ibi non est sed praeter ceteram tantarum diuitiarum admirationem hoc erat praecipue mirificum quod nullo uinculo nullo claustro nullo custode totius orbis thensaurus ille muniebatur haec ei summa cum uoluptate uisenti offert sese uox quaedam corporis sui nuda et quid inquit domina tantis obstupescis opibus tua sunt haec omnia prohinc cubiculo te refer et lectulo lassitudinem refoue et ex arbitrio lauacrum pete nos quarum uoces accipis tuae famulae sedulo tibi praeministrabimus nec corporis curatae tibi regales epulae morabuntur sensit psyche diuinae prouidentiae beatitudinem monitusque uocis informis audiens et prius somno et mox lauacro fatigationem sui diluit uisoque statim proximo semirotundo suggestu propter instrumentum cenatorium rata refectui suo commodum libens accumbit et ilico uini nectarei eduliumque uariorum fercula copiosa nullo seruiente sed tantum spiritu quodam impulsa subministrantur nec quemquam tamen illa uidere poterat sed uerba tantum audiebat excidentia et solas uoces famulas habebat post opimas dapes quidam introcessit et cantauit inuisus et alius citharam pulsauit quae uidebatur nec ipsa tunc modulatae multitudinis conserta uox aures eius affertur ut quamuis hominum nemo pareret chorus tamen esse pateret finitis uoluptatibus uespera suadente concedit psyche cubitum iamque prouecta nocte clemens quidam sonus aures eius accedit tunc uirginitati suae pro tanta solitudine metuens et pauet et horrescit et quouis malo plus timet quod ignorat iamque aderat ignobilis maritus et torum inscenderat et uxorem sibi psychen fecerat et ante lucis exortum propere discesserat statim uoces cubiculo praestolatae nouam nuptam interfectae uirginitatis curant haec diutino tempore sic agebantur atque ut est natura redditum nouitas per assiduam consuetudinem delectationem ei commendarat et sonus uocis incertae solitudinis erat solacium interea parentes eius indefesso luctu atque maerore consenescebant latiusque porrecta fama sorores illae maiores cuncta cognorant propereque maestae atque lugubres deserto lare certatim ad parentum suorum conspectum adfatumque perrexerant ea nocte ad suam psychen sic infit maritus namque praeter oculos et manibus et auribus ut praesent ius nihil sentiebatur psyche dulcissima et cara uxor exitiabile tibi periculum minatur fortuna saeuior quod obseruandum pressiore cautela censeo sorores iam tuae mortis opinione turbatae tuumque uestigium requirentes scopulum istum protinus aderunt quarum si quas forte lamentationes acceperis neque respondeas immo nec prospicias omnino ceterum mihi quidem grauissimum dolorem tibi uero summum creabis exitium annuit et ex arbitrio mariti se facturam spopondit sed eo simul cum nocte dilapso diem totum lacrimis ac plangoribus misella consumit se nunc maxime prorsus perisse iterans quae beati carceris custodia septa et humanae conuersationis colloquio uiduata nec sororibus quidem suis de se maerentibus opem salutarem ferre ac ne uidere eas quidem omnino posset nec lauacro nec cibo nec ulla denique refectione recreata flens ubertim decessit ad somnum nec mora cum paulo maturius lectum maritus accubans eamque etiam nunc lacrimantem complexus sic expostulat haecine mihi pollicebare psyche mea quid iam de te tuus maritus expecto quid spero et perdia et pernox nec inter amplexus coniugales desinis cruciatum age iam nunc ut uoles et animo tuo damnosa poscenti pareto tantum memineris meae seriae monitionis cum coeperis sero paenitere tunc illa precibus et dum se morituram comminatur extorquet a marito cupitis adnuat ut sorores uideat luctus mulceat ora conferat sic ille nouae nuptae precibus ueniam tribuit et insuper quibuscumque uellet eas auri uel monilium donare concessit sed identidem monuit ac saepe terruit ne quando sororum pernicioso consilio suasa de forma mariti quaerat neue se sacrilega curiositate de tanto fortunarum suggestu pessum deiciat nec suum postea contingat amplexum gratias egit marito iamque laetior animo sed prius inquit centies moriar quam tuo isto dulcissimo conubio caream amo enim et efflictim te quicumque es diligo aeque ut meum spiritum nec ipsi cupidini comparo sed istud etiam meis precibus oro largire et illi tuo famulo zephyro praecipe simili uectura sorores hic mihi sistat et imprimens oscula suasoria et ingerens uerba mulcentia et inserens membra cohibentia haec etiam blanditiis astruit mi mellite mi marite tuae psychae dulcis anima ui ac potestate uenerii susurrus inuitus succubuit maritus et cuncta se facturum spopondit atque etiam luce proxumante de manibus uxoris euanuit at illae sorores percontatae scopulum locumque illum quo fuerat psyche deserta festinanter adueniunt ibique difflebant oculos et plangebant ubera quoad crebris earum heiulatibus saxa cautesque parilem sonum resultarent iamque nomine proprio sororem miseram ciebant quoad sono penetrabili uocis ululabilis per prona delapso amens et trepida psyche procurrit e domo et quid inquit uos miseris lamentationibus necquicquam effligitis quam lugetis adsum lugubres uoces desinite et diutinis lacrimis madentes genas siccate tandem quippe cum iam possitis quam plangebatis amplecti tunc uocatum zephyrum praecepti maritalis admonet nec mora cum ille parens imperio statim clementissimis flatibus innoxia uectura deportat illas iam mutuis amplexibus et festinantibus sauiis sese perfruuntur et illae sedatae lacrimae postliminio redeunt prolectante gaudio sed et tectum inquit et larem nostrum laetae succedite et afflictas animas cum psyche uestra recreate sic allocuta summas opes domus aureae uocumque seruientium populosam familiam demonstrat auribus earum lauacroque pulcherrimo et inhumanae mensae lautitiis eas opipare reficit ut illarum prorsus caelestium diuitiarum copiis affluentibus satiatae iam praecordiis penitus nutrirent inuidiam denique altera earum satis scrupulose curioseque percontari non desinit quis illarum caelestium rerum dominus quisue uel qualis ipsius sit maritus nec tamen psyche coniugale illud praeceptum ullo pacto temerat uel pectoris arcanis exigit sed e re nata confingit esse iuuenem quendam et speciosum commodum lanoso barbitio genas inumbrantem plerumque rurestribus ac montanis uenatibus occupatum et ne qua sermonis procedentis labe consilium tacitum proderetur auro facto gemmosisque monilibus onustas eas statim uocato zephyro tradit reportandas quo protenus perpetrato sorores egregiae domum redeuntes iamque gliscentis inuidiae felle fraglantes multa secum sermonibus mutuis perstrepebant sic denique infit altera en orba et saeua et iniqua fortuna hocine tibi complacuit ut utroque parente prognatae germanae diuersam sortem sustineremus et nos quidem quae natu maiores sumus maritis aduenis ancillae deditae extorres et lare et ipsa patria degamus longe parentum uelut exulantes haec autem nouissima quam fetu satiante postremus partus effudit tantis opibus et deo marito potita sit quae nec uti recte tanta bonorum copia nouit uidisti soror quanta in domo iacent et qualia monilia quae praenitent uestes quae splendicant gemmae quantum praeterea passim calcatur aurum quodsi maritum etiam tam formonsum tenet ut affirmat nulla nunc in orbe toto felicior uiuit fortassis tamen procedente consuetudine et adfectione roborata deam quoque illam deus maritus efficiet sic est hercules sic se gerebat ferebatque iam iam sursum respicit et deam spirat mulier quae uoces ancillas habet et uentis ipsis imperat at ego misera primum patre meo seniorem maritum sortita sum dein cucurbita caluiorem et quouis puero pusilliorem cunctam domum seris et catenis obditam custodientem suscipit alia ego uero maritum articulari etiam morbo complicatum curuatumque ac per hoc rarissimo uenerem meam recolentem sustineo plerumque detortos et duratos in lapidem digitos eius perfricans fomentis olidis et pannis sordidis et faetidis cataplasmatibus manus tam delicatas istas adurens nec uxoris officiosam faciem sed medicae laboriosam personam sustinens et tu quidem soror uideris quam patienti uel potius seruili dicam enim libere quod sentio haec perferas animo enimuero ego nequeo sustinere ulterius tam beatam fortunam allapsam indignae recordare enim quam superbe quam adroganter nobiscum egerit et ipsa iactatione inmodicae ostentationis tumentem suum prodiderit animum deque tantis diuitiis exigua nobis inuita proiecerit confestimque praesentiam nostram grauata propelli et efflari exsibilarique nos iusserit nec sum mulier nec omnino spiro nisi eam pessum de tantis opibus deiecero ac si tibi etiam ut par est inacuit nostra contumelia consilium ualidum requiramus ambae iamque ista quae ferimus non parentibus nostris ac nec ulli monstremus alii immo nec omnino quicquam de eius salute norimus sat est quod ipsae uidimus quae uidisse paenitet nedum ut genitoribus et omnibus populis tam beatum eius differamus praeconium nec sunt enim beati quorum diuitias nemo nouit sciet se non ancillas sed sorores habere maiores et nunc quidem concedamus ad maritos et lares pauperes nostros sed plane sobrios reuisamus diuque cogitationibus pressioribus instructae ad superbiam poeniendam firmiores redeamus placet pro bono duabus malis malum consilium totisque illis tam pretiosis muneribus absconditis comam trahentes et proinde ut merebantur ora lacerantes simulatos redintegrant fletus ac sic parentes quoque redulcerato prorsum dolore raptim deterrentes uesania turgidae domus suas contendunt dolum scelestum immo uero parricidium struentes contra sororem insontem interea psychen maritus ille quem nescit rursum suis illis nocturnis sermonibus sic commonet uidesne quantum tibi periculum uelitatur fortuna eminus ac nisi longe firmiter praecaues mox comminus congredietur perfidae lupulae magnis conatibus nefarias insidias tibi comparant quarum summa est ut te suadeant meos explorare uultus quos ut tibi saepe praedixi non uidebis si uideris ergo igitur si posthac pessimae illae lamiae noxiis animis armatae uenerint uenient autem scio neque omnino sermonem conferas et si id tolerare pro genuina simplicitate proque animi tui teneritudine non potueris certe de marito nil quicquam uel audias uel respondeas nam et familiam nostram iam propagabimus et hic adhuc infantilis uterus gestat nobis infantem alium si texeris nostra secreta silentio diuinum si profanaueris mortalem nuntio psyche laeta florebat et diuinae subolis solacio plaudebat et futuri pignoris gloria gestiebat et materni nominis dignitate gaudebat crescentes dies et menses exeuntes anxia numerat et sarcinae nesciae rudimento miratur de breui punctulo tantum incrementulum locupletis uteri sed iam pestes illae taeterrimaeque furiae anhelantes uipereum uirus et festinantes impia celeritate nauigabant tunc sic iterum momentarius maritus suam psychen admonet en dies ultima et casus extremus et sexus infestus et sanguis inimicus iam sumpsit arma et castra commouit et aciem direxit et classicum personauit iam mucrone destricto iugulum tuum nefariae tuae sorores petunt heu quantis urguemur cladibus psyche dulcissima tui nostrique miserere religiosaque continentia domum maritum teque et istum paruulum nostrum imminentis ruinae infortunio libera nec illas scelestas feminas quas tibi post interneciuum odium et calcata sanguinis foedera sorores appellare non licet uel uideas uel audias cum in morem sirenum scopulo prominentes funestis uocibus saxa personabunt suscipit psyche singultu lacrimoso sermonem incertans iam dudum quod sciam fidei atque parciloquio meo perpendisti documenta nec eo setius adprobabitur tibi nunc etiam firmitas animi mei tu modo zephyro nostro rursum praecipe fungatur obsequio et in uicem denegatae sacrosanctae imaginis tuae redde saltem conspectum sororum per istos cinnameos et undique pendulos crines tuos per teneras et teretis et mei similes genas per pectus nescio quo calore feruidum sic in hoc saltem paruulo cognoscam faciem tuam supplicis anxiae piis precibus erogatus germani complexus indulge fructum et tibi deuotae dicataeque psychae animam gaudio recrea nec quicquam amplius in tuo uultu requiro iam nil officiunt mihi nec ipsae nocturnae tenebrae teneo te meum lumen his uerbis et amplexibus mollibus decantatus maritus lacrimasque eius suis crinibus detergens facturum spopondit et praeuertit statim lumen nascentis diei iugum sororium consponsae factionis ne parentibus quidem uisis recta de nauibus scopulum petunt illum praecipiti cum uelocitate nec uenti ferentis oppertae praesentiam licentiosa cum temeritate prosiliunt in altum nec immemor zephyrus regalis edicti quamuis inuitus susceptas eas gremio spirantis aurae solo reddidit at illae incunctatae statim conferto uestigio domum penetrant complexaeque praedam suam sorores nomine mentientes thensaurumque penitus abditae fraudis uultu laeto tegentes sic adulant psyche non ita ut pridem paruula et ipsa iam mater es quantum putas boni nobis in ista geris perula quantis gaudiis totam domum nostram hilarabis o nos beatas quas infantis aurei nutrimenta laetabunt qui si parentum ut oportet pulchritudini responderit prorsus cupido nascetur sic adfectione simulata paulatim sororis inuadunt animum statimque eas lassitudinem uiae sedilibus refotas et balnearum uaporosis fontibus curatas pulcherrime triclinio mirisque illis et beatis edulibus atque tuccetis oblectat iubet citharam loqui psallitur tibias agere sonatur choros canere cantatur quae cuncta nullo praesente dulcissimis modulis animos audientium remulcebant nec tamen scelestarum feminarum nequitia uel illa mellita cantus dulcedine mollita conquieuit sed ad destinatam fraudium pedicam sermonem conferentes dissimulanter occipiunt sciscitari qualis ei maritus et unde natalium secta cuia proueniret tunc illa simplicitate nimia pristini sermonis oblita nouum commentum instruit aitque maritum suum de prouincia proxima magnis pecuniis negotiantem iam medium cursum aetatis agere interspersum rara canitie nec in sermone isto tantillum morata rursum opiparis muneribus eas onustas uentoso uehiculo reddidit sed dum zephyri tranquillo spiritu sublimatae domum redeunt sic secum altercantes quid soror dicimus de tam monstruoso fatuae illius mendacio tunc adolescens modo florenti lanugine barbam instruens nunc aetate media candenti canitie lucidus quis ille quem temporis modici spatium repentina senecta reformauit nil aliud repperies mi soror quam uel mendacia istam pessimam feminam confingere uel formam mariti sui nescire quorum utrum uerum est opibus istis quam primum exterminanda est quodsi uiri sui faciem ignorat deo profecto denupsit et deum nobis praegnatione ista gerit certe si diuini puelli quod absit haec mater audierit statim me laqueo nexili suspendam ergo interim ad parentes nostros redeamus et exordio sermonis huius quam concolores fallacias adtexamus sic inflammatae parentibus fastidienter appellatis et nocte turbata uigiliis perditae matutino scopulum peruolant et inde solito uenti praesidio uehementer deuolant lacrimisque pressura palpebrarum coactis hoc astu puellam appellant tu quidem felix et ipsa tanti mali ignorantia beata sedes incuriosa periculi tui nos autem quae peruigili cura rebus tuis excubamus cladibus tuis misere cruciamur pro uero namque comperimus nec te sociae scilicet doloris casusque tui celare possumus immanem colubrum multinodis uoluminibus serpentem ueneno noxio colla sanguinantem hiantemque ingluuie profunda tecum noctibus latenter adquiescere nunc recordare sortis pythicae quae te trucis bestiae nuptiis destinatam esse clamauit et multi coloni quique circumsecus uenantur et accolae plurimi uiderunt eum uespera redeuntem e pastu proximique fluminis uadis innatantem nec diu blandis alimoniarum obsequiis te saginaturum omnes adfirmant sed cum primum praegnationem tuam plenus maturauerit uterus opimiore fructu praeditam deuoraturum ad haec iam tua est existimatio utrum sororibus pro tua cara salute sollicitis adsentiri uelis et declinata morte nobiscum secura periculi uiuere an saeuissimae bestiae sepeliri uisceribus quodsi te ruris huius uocalis solitudo uel clandestinae ueneris faetidi periculosique concubitus et uenenati serpentis amplexus delectant certe piae sorores nostrum fecerimus tunc psyche misella utpote simplex et animi tenella rapitur uerborum tam tristium formidine extra terminum mentis suae posita prorsus omnium mariti monitionum suarumque promissionum memoriam effudit et in profundum calamitatis sese praecipitauit tremensque et exsangui colore lurida tertiata uerba semihianti uoce substrepens sic ad illas ait uos quidem carissimae sorores ut par erat in officio uestrae pietatis permanetis uerum et illi qui talia uobis adfirmant non uidentur mihi mendacium fingere nec enim umquam uiri mei uidi faciem uel omnino cuiatis sit noui sed tantum nocturnis subaudiens uocibus maritum incerti status et prorsus lucifugam tolero bestiamque aliquam recte dicentibus uobis merito consentio meque magnopere semper a suis terret aspectibus malumque grande de uultus curiositate praeminatur nunc si quam salutarem opem periclitanti sorori uestrae potestis adferre iam nunc subsistite ceterum incuria sequens prioris prouidentiae beneficia conrumpet tunc nanctae iam portis patentibus nudatum sororis animum facinerosae mulieres omissis tectae machinae latibulis destrictis gladiis fraudium simplicis puellae pauentes cogitationes inuadunt sic denique altera quoniam nos originis nexus pro tua incolumitate ne periculum quidem ullum ante oculos habere compellit uiam quae sola deducit iter ad salutem diu diuque cogitatam monstrabimus tibi nouaculam praeacutam adpulsu etiam palmulae lenientis exasperatam tori qua parte cubare consuesti latenter absconde lucernamque concinnem completam oleo claro lumine praemicantem subde aliquo claudentis aululae tegmine omnique isto apparatu tenacissime dissimulato postquam sulcatum trahens gressum cubile solitum conscenderit iamque porrectus et exordio somni prementis implicitus altum soporem flare coeperit toro delapsa nudoque uestigio pensilem gradum paullulatim minuens caecae tenebrae custodia liberata lucerna praeclari tui facinoris opportunitatem de luminis consilio mutuare et ancipiti telo illo audaciter prius dextera sursum elata nisu quam ualido noxii serpentis nodum ceruicis et capitis abscide nec nostrum tibi deerit subsidium sed cum primum illius morte salutem tibi feceris anxie praestola tae aduola bimus cunctisque istis ocius tecum relatis uotiuis nuptiis hominem te iungemus homini tali uerborum incendio flammata uiscera sororis iam prorsus ardentis deserentes ipsae protinus tanti mali confinium sibi etiam eximie metuentes flatus alitis impulsu solito porrectae super scopulum ilico pernici se fuga proripiunt statimque conscensis nauibus abeunt at psyche relicta sola nisi quod infestis furiis agitata sola non est aestu pelagi simile maerendo fluctuat et quamuis statuto consilio et obstinato animo iam tamen facinori manus admouens adhuc incerta consilii titubat multisque calamitatis suae distrahitur affectibus festinat differt audet trepidat diffidit irascitur et quod est ultimum in eodem corpore odit bestiam diligit maritum uespera tamen iam noctem trahente praecipiti festinatione nefarii sceleris instruit apparatum nox aderat et maritus aderat primisque ueneris proeliis uelitatus in altum soporem descenderat tunc psyche et corporis et animi alioquin infirma fati tamen saeuitia subministrante uiribus roboratur et prolata lucerna et adrepta nouacula sexum audacia mutatur sed cum primum luminis oblatione tori secreta claruerunt uidet omnium ferarum mitissimam dulcissimamque bestiam ipsum illum cupidinem formonsum deum formonse cubantem cuius aspectu lucernae quoque lumen hilaratum increbruit et acuminis sacrilegi nouaculam paenitebat at uero psyche tanto aspectu deterrita et impos animi marcido pallore defecta tremensque desedit in imos poplites et ferrum quaerit abscondere sed in suo pectore quod profecto fecisset nisi ferrum timore tanti flagitii manibus temerariis delapsum euolasset iamque lassa salute defecta dum saepius diuini uultus intuetur pulchritudinem recreatur animi uidet capitis aurei genialem caesariem ambrosia temulentam ceruices lacteas genasque purpureas pererrantes crinium globos decoriter impeditos alios antependulos alios retropendulos quorum splendore nimio fulgurante iam et ipsum lumen lucernae uacillabat per umeros uolatilis dei pinnae roscidae micanti flore candicant et quamuis alis quiescentibus extimae plumulae tenellae ac delicatae tremule resultantes inquieta lasciuiunt ceterum corpus glabellum atque luculentum et quale peperisse uenerem non paeniteret ante lectuli pedes iacebat arcus et pharetra et sagittae magni dei propitia tela quae dum insatiabili animo psyche satis et curiosa rimatur atque pertrectat et mariti sui miratur arma depromit unam de pharetra sagittam et punctu pollicis extremam aciem periclitabunda trementis etiam nunc articuli nisu fortiore pupugit altius ut per summam cutem rorauerint paruulae sanguinis rosei guttae sic ignara psyche sponte in amoris incidit amorem tunc magis magisque cupidine fraglans cupidinis prona in eum efflictim inhians patulis ac petulantibus sauiis festinanter ingestis de somni mensura metuebat sed dum bono tanto percita saucia mente fluctuat lucerna illa siue perfidia pessima siue inuidia noxia siue quod tale corpus contingere et quasi basiare et ipsa gestiebat euomuit de summa luminis sui stillam feruentis olei super umerum dei dexterum hem audax et temeraria lucerna et amoris uile ministerium ipsum ignis totius deum aduris cum te scilicet amator aliquis ut diutius cupitis etiam nocte potiretur primus inuenerit sic inustus exiluit deus uisaque detectae fidei colluuie prorsus ex osculis et manibus infelicissimae coniugis tacitus auolauit at psyche statim resurgentis eius crure dextero manibus ambabus adrepto sublimis euectionis adpendix miseranda et per nubilas plagas penduli comitatus extrema consequia tandem fessa delabitur solo nec deus amator humi iacentem deserens inuolauit proximam cupressum deque eius alto cacumine sic eam grauiter commotus adfatur ego quidem simplicissima psyche parentis meae ueneris praeceptorum immemor quae te miseri extremique hominis deuinctam cupidine infimo matrimonio addici iusserat ipse potius amator aduolaui tibi sed hoc feci leuiter scio et praeclarus ille sagittarius ipse me telo meo percussi teque coniugem meam feci ut bestia scilicet tibi uiderer et ferro caput excideres meum quod istos amatores tuos oculos gerit haec tibi identidem semper cauenda censebam haec beniuole remonebam sed illae quidem consiliatrices egregiae tuae tam perniciosi magisterii dabunt actutum mihi poenas te uero tantum fuga mea puniuero et cum termino sermonis pinnis in altum se proripuit psyche uero humi prostrata et quantum uisi poterat uolatus mariti prospiciens extremis affligebat lamentationibus animum sed ubi remigio plumae raptum maritum proceritas spatii fecerat alienum per proximi fluminis marginem praecipitem sese dedit sed mitis fluuius in honorem dei scilicet qui et ipsas aquas urere consueuit metuens sibi confestim eam innoxio uolumine super ripam florentem herbis exposuit tunc forte pan deus rusticus iuxta supercilium amnis sedebat complexus echo montanam deam eamque uoculas omnimodas edocens reccinere proxime ripam uago pastu lasciuiunt comam fluuii tondentes capellae hircuosus deus sauciam psychen atque defectam utcumque casus eius non inscius clementer ad se uocatam sic permulcet uerbis lenientibus puella scitula sum quidem rusticanus et upilio sed senectutis prolixae beneficio multis experimentis instructus uerum si recte coniecto quod profecto prudentes uiri diuinationem autumant ab isto titubante et saepius uaccillante uestigio deque nimio pallore corporis et assiduo suspiritu immo et ipsis marcentibus oculis tuis amore nimio laboras ergo mihi ausculta nec te rursus praecipitio uel ullo mortis accersitae genere perimas luctum desine et pone maerorem precibusque potius cupidinem deorum maximum percole et utpote adolescentem delicatum luxuriosumque blandis obsequiis promerere sic locuto deo pastore nulloque sermone reddito sed adorato tantum numine salutari psyche pergit ire sed cum aliquam multum uiae laboranti uestigio pererrasset inscia quodam tramite iam die labente accedit quandam ciuitatem in qua regnum maritus unius sororis eius optinebat qua re cognita psyche nuntiari praesentiam suam sorori desiderat mox inducta mutuis amplexibus alternae salutationis expletis percontanti causas aduentus sui sic incipit meministi consilium uestrum scilicet quo mihi suasistis ut bestiam quae mariti mentito nomine mecum quiescebat prius quam ingluuie uoraci me misellam hauriret ancipiti nouacula peremerem set cum primum ut aeque placuerat conscio lumine uultus eius aspexi uideo mirum diuinumque prorsus spectaculum ipsum illum deae ueneris filium ipsum inquam cupidinem leni quiete sopitum ac dum tanti boni spectaculo percita et nimia uoluptatis copia turbata fruendi laborarem inopia casu scilicet pessumo lucerna feruens oleum rebulliuit in eius umerum quo dolore statim somno recussus ubi me ferro et igni conspexit armatam tu quidem inquit ob istud tam dirum facinus confestim toro meo diuorte tibique res tuas habeto ego uero sororem tuam et nomen quo tu censeris aiebat iam mihi confarreatis nuptis coniugabo et statim zephyro praecipit ultra terminos me domus eius efflaret necdum sermonem psyche finierat et illa uesanae libidinis et inuidiae noxiae stimulis agitata e re concinnato mendacio fallens maritum quasi de morte parentum aliquid comperisset statim nauem ascendit et ad illum scopulum protinus pergit et quamuis alio flante uento caeca spe tamen inhians accipe me dicens cupido dignam te coniugem et tu zephyre suscipe dominam saltu se maximo praecipitem dedit nec tamen ad illum locum uel saltem mortua peruenire potuit nam per saxa cautium membris iactatis atque dissipatis et proinde ut merebatur laceratis uisceribus suis alitibus bestiisque obuium ferens pabulum interiit nec uindictae sequentis poena tardauit nam psyche rursus errabundo gradu peruenit ad ciuitatem aliam in qua pari modo soror morabatur alia nec setius et ipsa fallacie germanitatis inducta et in sororis sceleratas nuptias aemula festinauit ad scopulum inque simile mortis exitium cecidit interim dum psyche quaesitioni cupidinis intenta populos circumibat at ille uulnere lucernae dolens in ipso thalamo matris iacens ingemebat tunc auis peralba illa gauia quae super fluctus marinos pinnis natat demergit sese propere ad oceani profundum gremium ibi commodum uenerem lauantem natantemque propter assistens indicat adustum filium eius graui uulneris dolore maerentem dubium salutis iacere iamque per cunctorum ora populorum rumoribus conuiciisque uariis omnem ueneris familiam male audire quod ille quidem montano scortatu tu uero marino natatu secesseritis ac per hoc non uoluptas ulla non gratia non lepos sed incompta et agrestia et horrida cuncta sint non nuptiae coniugales non amicitiae sociales non liberum caritates sed enormis colluuies et squalentium foederum insuaue fastidium haec illa uerbosa et satis curiosa auis in auribus ueneris fili lacerans existimationem ganniebat at uenus irata solidum exclamat repente ergo iam ille bonus filius meus habet amicam aliquam prome agedum quae sola mihi seruis amanter nomen eius quae puerum ingenuum et inuestem sollicitauit siue illa de nympharum populo seu de horarum numero seu de musarum choro uel de mearum gratiarum ministerio nec loquax illa conticuit auis sed nescio inquit domina puto puellam si probe memini psyches nomine dici illam dicitur efflicte cupere tunc indignata uenus exclamauit uel maxime psychen ille meae formae succubam mei nominis aemulam uere diligit nimirum illud incrementum lenam me putauit cuius monstratu puellam illam cognosceret haec quiritans properiter emergit e mari suumque protinus aureum thalamum petit et reperto sicut audierat aegroto puero iam inde a foribus quam maxime boans honesta inquit haec et natalibus nostris bonaeque tuae frugi congruentia ut primum quidem tuae parentis immo dominae praecepta calcares nec sordidis amoribus inimicam meam cruciares uerum etiam hoc aetatis puer tuis licentiosis et immaturis iungeres amplexibus ut ego nurum scilicet tolerarem inimicam sed utique praesumis nugo et corruptor et inamabilis te solum generosum nec me iam per aetatem posse concipere uelim ergo scias multo te meliorem filium alium genituram immo ut contumeliam magis sentias aliquem de meis adoptaturam uernulis eique donaturam istas pinnas et flammas et arcum et ipsas sagittas et omnem meam supellectilem quam tibi non ad hos usus dederam nec enim de patris tui bonis ad instructionem istam quicquam concessum est sed male prima a pueritia inductus es et acutas manus habes et maiores tuos irreuerenter pulsasti totiens et ipsam matrem tuam me inquam ipsam parricida denudas cotidie et percussisti saepius et quasi uiduam utique contemnis nec uitricum tuum fortissimum illum maximumque bellatorem metuis quidni cui saepius in angorem mei paelicatus puellas propinare consuesti sed iam faxo te lusus huius paeniteat et sentias acidas et amaras istas nuptias sed nunc inrisui habita quid agam quo me conferam quibus modis stelionem istum cohibeam petamne auxilium ab inimica mea sobrietate quam propter huius ipsius luxuriam offendi saepius at rusticae squalentisque feminae conloquium prorsus adhibendum est horresco nec tamen uindictae solacium undeunde spernendum est illa mihi prorsus adhibenda est nec ulla alia quae castiget asperrime nugonem istum pharetram explicet et sagittas dearmet arcum enodet taedam deflammet immo et ipsum corpus eius acrioribus remediis coerceat tunc iniuriae meae litatum crediderim cum eius comas quas 