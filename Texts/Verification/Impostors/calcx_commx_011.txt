ipsam rationem trahendam usque ad intellegentiae lucem difficile opus omnino uel adsequi longe tamen difficilius declarare ac docere talis quippe natura est initiorum quae neque exemplis demonstrari nondum his quae ad exemplum conparentur existentibus possit nec ex praecedenti ratione aliqua intimari nihil quippe origine antiquius sed obscura quadam luminis praesumptione non ut quid sit explices sed contra sublatis quae sunt singulis quod solum remanet ipsum esse quod quaeritur intellegendum relinquas hoc est ut uniuersis corporibus quae intra gremium siluae uarie uaria formantur mutua ex alio in aliud resolutione singillatim ademptis solum ipsum uacuum sinum speculatione mentis imagineris cc qua ratione factum ut cum nullus eam ueterum dubitet esse utrum tamen facta an contra infecta sit disceptetur eorumque ipsorum qui infectam sine generatione posuerunt plerique continuam et iugem alii uero diuisam putent rursumque eorum qui diuiduam esse censent partim sine qualitate et informem partim formatam esse pronuntient ii uero qui iugem continuatamque posuerunt disceptent inter se de qualitatibus formaque eorum quae ibidem conformantur et omnium quae isdem accidunt utrum ex silua proueniant an ex alio potiore numine adcommodentur quorum breuiter perstringentur opiniones cc hebraei siluam generatam esse censent quorum sapientissimus moyses non humana facundia sed diuina ut ferunt inspiratione uegetatus in eo libro qui de genitura mundi censetur ab exordio sic est profatus iuxta interpretationem septuaginta prudentium initio deus fecit caelum et terram terra autem erat inuisibilis et incompta ut uero ait acylas caput rerum condidit deus caelum et terram terra porro inanis erat et nihil uel ut symmachus ab exordio condidit deus caelum et terram terra porro fuit otiosum quid confusumque et inordinatum sed origenes adseuerat ita sibi ab hebraeis esse persuasum quod in aliquantum sit a uera proprietate deriuata interpretatio fuisse enim in exemplari terra autem stupida quadam erat admiratione omnia tamen haec in unum aiunt concurrere ut et generata sit ea quae subiecta est uniuerso corpori silua sermonesque ipsos sic interpretantur initium minime temporarium dici neque enim tempus ullum fuisse ante mundi exornationem dieique et nocturnas uices quibus temporis spatia dimensa sunt tum initii multas esse significationes ut initium sapientiae timorem domini fore salomon ait item initium sapientiae cultus dei nihiloque minus initium uiae bonae actus iustus atque etiam in praeconio sapientiae caelestis auctor initium uitae panis et aqua et tunica inquit et domus idonea uelandis pudendis quippe in his non una initii sed diuersa et multiplex habetur significatio est tamen unum rerum omnium initium de quo salomon in prouerbiis creauit me deus inquit progressionis suae semitam cui nitens efficeret opera diuina constituitque ante ortum mundi terraeque et profundi fundationem ante tractus fontium aggestionesque montanas aperte indicans praeeunte diuina sapientia caelum terramque facta eandemque diuinam sapientiam fore uniuersitatis primordium ex quo adparet sapientiam factam quidem a deo sed non aliquo in tempore neque enim fuerit tempus ullum quo deus fuerit sine sapientia quodque deum percipi cogitationibus hominum ante quam sapientiam eius sit necesse ob eminentiam naturae quia prius cuius res est tunc demum ipsa res noscitur et de initio quidem sic habendum cc quod autem caelum quamue terram scriptura loquatur intellegendum qui tumultuario contenti sunt intellectu caelum hoc quod uidemus et terram qua subuehimur dici putant porro qui altius indagantur negant hoc caelum ab initio factum sed secundo die namque ab initio factum lumen idque diem esse cognominatum hoc uero caelum postea quod deus adpellauerit soliditatem tertio deinceps die remotis aquis adparuit sicca eique terrae nomen inpositum ut sit euidens neque hoc caelum cognitum nobis neque hanc in qua sumus terram ab exordio facta sed alia esse antiquiora intellectu potius quam sensibus haurienda aliud ergo uerum caelum et aliud quiddam esse soliditatem scriptura testatur eodemque modo aliud terram et item aliud siccam cc quod ergo illud caelum prius quam cetera deus condidit quamue terram philo carentes corpore atque intellegibiles essentias fore censet ideas et exemplaria tam siccae istius terrae quam soliditatis denique etiam hominem prius intellegibilem et exemplum archetypum generis humani tunc demum corporeum factum a deo esse dicit alii non ita sed scientem prophetam duas esse species rerum omnium alteram intellegibilem alteram sensilem eas uirtutes quae utramque naturam circumplexae contineant caelum et terram cognominasse caelum quidem incorpoream naturam terram uero quae substantia est corporum quam graeci hylen uocant astipulantur his quae sequuntur terra autem erat inuisibilis et informis hoc est silua corporea uetus mundi substantia prius quam efficta dei opificis sollertia sumeret formas etiam tunc decolor et omni carens qualitate quod uero tale est inuisibile certe est et informe inanis porro et nihil propterea dicta quia cum sit omnium qualitatum receptrix propriam nullam habet ex natura silua ergo tu quae cuncta quae accidunt recipiat in se inanis adpellata est ut quae conpleri numquam posse uideatur porro quia sit expers omnium nihil dicta otiosa uero et indigesta nuncupatur a symmacho quod quidem per se nihil ualeat otiosa quod uero habeat opportunitatem suscipiendi ordinis ab exornante semet deo mundum moliente indigesta censetur stupidae uero ex admiratione significatio animae uim quandam similitudinemque declarat siquidem opificis et auctoris sui maiestate capta stuperet quod si facta est a deo silua corporea quondam informis quam scriptura terram uocat non est opinor desperandum incorporei quoque generis fore intellegibilem siluam quae caeli nomine sit nuncupata factam uero et ita factam ut sit quae non fuerit sic probant quod opificibus mortalibus adparata ab aliis opificibus silua praebeatur hisque ipsis natura subpeditet naturae deus deo nemo adparauerit quia nihil sit deo antiquius ipse igitur siluestres inpensas mundi fabricae sufficientes utilesque constituit multasque alias probationes adferunt quas singillatim persequi longum est cc restat nunc ut eorum quoque qui generatam esse corpoream siluam negant sententias exequamur quorum aeque diuersae opiniones sunt sunt enim qui textum eius et quasi continuationem quandam corpusculis quae intellegantur potius quam sentiantur conexis sibi inuicem adsignent in aliquo modo positis et aliquatenus figuratis ut democrito et epicuro placet addunt alii qualitatem ut anaxagoras sed hic omnium materiarum naturam proprietatemque in singulis materiis congestam esse censet alii propter exiguitatem indiuiduorum corporum quorum numerus in nullo fine sit subtilitatem siluae contexi putant ut diodorus et non nulli stoicorum quorum sit fortuitus tam coetus quam segregatio quas opiniones cum sint omnino sine fine praetereo cc qui tamen proudentiae opus siluae quoque constitutionem esse pronuntiauerunt censent eam una quadam ab exordio usque ad finem continuatione porrectam nec tamen omnes eodem modo aliter enim pythagoras et item aliter plato diuersoque aristoteles modo et cum aliquanta differentia stoici sed hi quidem omnes informem eam et sine ulla qualitate constituunt alii formam dederunt ut thales quem ferunt ante omnes naturalia esse secreta rimatum cum initium rerum aquam esse dicat opinor ideo quod omnem uictum quo utuntur quae uiuunt umectum uideret inque eadem sententia homerus esse inuenitur cum oceanum et tethyn dicat parentes esse geniturae cumque iusiurandum deorum constituat aquam quam quidem ipse adpellat stygem antiquitati tribuens reuerentiam et iureiurando nihil constituens reuerentius at uero anaximenes ara iudicans initium rerum initium quoque corporum ceterorum et ipsius aquae non consentit heraclito caput rerum ignem putanti omnes ergo hi qui uel aquae uel ari uel igni tribuunt principatum in motu positam rerum originem censuerunt cc sunt tamen qui inmobilem fore defendant et eandem ex omnibus in unam molem redactam unum omnia esse censentes inmobile sine ortu et sine interitu ut xenophanes melissus parmenides sed parmenides quidem unum omne perfectum et definitum pronuntiat melissus infinitum et indeterminatum cc empedocles uarium et multiforme quiddam esse siluam docet quattuor diuersis sustentatum radicibus ignis aquae aris terrae atque ex his fieri corporum modo concretionem modo discretionem idemque concretionem quidem uocat amicitiam discretionem uero discordiam hi sunt opinor qui formatam descriptamque qualitatibus et corpus siluam esse pronuntiant cc at uero qui detrahunt ei qualitates informemque constituunt et sine consortio corporum solam per semet ipsam mente intuentur aristoteles quidem tria initia constituit corporeae rei siluam speciem carentiam eaque singula sine duum residuorum conexione considerat licet profiteatur altera sine alteris esse non posse idem sine genitura et sine interitu dicit mundum esse diuina prouidentia perpetuitati propagatum cuius sententia cum sit praeclara et nobilis et ad platonici dogmatis considerationem satis adcommodata non otiose praetereunda est prius tamen exponendus uidetur physicorum ueterum syllogismus qui adserit nihil eorum quae sunt generatum esse nec periturum fore formula syllogismi talis est si quid fit id necesse est uel ex eo fieri quod iam est uel ex eo quod non est utrumque autem inpossibile de existente quidem quia quod iam dudum est fieri ad praesens non potest denique quod gignitur nondum est nec uero de non existente quia necesse est ei quod fit subesse aliquam materiam ex qua fiat nihil ergo fit sed nec corrumpitur id enim quod corrumpitur uel in aliquas reliquias uel in nullas dissoluitur sed neque in aliquas ut docebitur neque in nullas nihil ergo corrumpitur ostensum est porro quod nec fiat quid neque igitur fit aliquid neque corrumpitur quatenus ergo quod est et quod corrumpitur negamus in nihilum posse dissolui quia quod est et idem corrumpitur ac perit si in nullas reliquias dissoluatur erit pariter et non erit quod rationem non habet rursum si erit aliquid futurum quod dissoluitur et perit et non perit cc hoc syllogismo ueteres physici tollere conabantur rerum genituram et interitum sed aristoteles diuidit syllogismum notata et patefacta duplici significatione nominum existentis scilicet et non existentis item uerborum fieri et corrumpi etenim omnia quae fiunt uel secundum naturam suam fiunt uel ex aliquo accidenti ut puta si musicus aegrotus conualescat quod quidem ex natura est aegrotat et conualescit non tamen quia musicus est ex accidenti porro quia musicus est accidit quippe ut musicus esset qui aegritudinem sustineret similiter quod corrumpitur si quid candidum pedalis proceritatis corrumpatur in atrum colorem secundum naturam quidem et principaliter patitur inmutationem sui quia est candidum ex accidenti uero quia est pedalis modi cum igitur dicimus musicum conualescere tunc quod fit ex accidenti fit quia prouenit ut conualescat porro cum aegrotare eum dicimus secundum naturam patitur rursum cum dicimus candidum illud pedalis mensurae corrumpi quia conuertatur in nigredinem hoc ex accidenti dicimus fieri cum uero candidum cognominamus naturam eius exprimimus si ergo dicimus etiam de non existente fieri aliquid dupliciter dicimus non existere semel iuxta naturam quod est inpossibile ut quod nusquam omnino gentium est ex eo aliquid fiat quod sit iterum ex accidenti dicimus non existere cum quod fit aliter se habebit quam erat antea et cui plus accidit quam a natura tributum est ut si ex informi massa aeris simulacrum fiat informitas quippe aeris ex natura est formae uero inpressio quam inponit opifex de non existente prouenit proptereaque ex accidenti dicitur prouenire fieri tamen potest ut ex eo quoque quod est fiat aliud quod sit sed hoc ex accidenti ut si cui grammatico proueniat medicinae scientia nam et hic ex perito fit alterius quoque disciplinae peritus consequenter igitur etiam corrumpetur aliquid et dissoluetur existens in aliud existens sed non principaliter uerum ex accidenti ut si ex simulacro liberi patris formam quis transferat in simulacrum apollinis uidetur enim hoc quoque pacto forma in aliam speciem demigrare sed non proprie uerum ex accidenti similiter poterit existens quid in non existens corrumpi ac resolui sed non ut ex corruptela plenus adferatur interitus proueniatque ut id quod erat nihil omnino neque uspiam gentium sit cc una igitur haec ratio est iuxta quam posse aristoteles putat et fieri aliquid tam de existente quam de minime existente et interire uel in existens uel in nihilum alia uero ratione esse et non esse dicitur quid quotiens nondum adhibito effectu esse dicitur quod procul dubio futurum erit si adhibeatur effectus quae cuncta possibilitate dicuntur esse praesumpta eorum existentia contemplatione possibilitatis ut cum aes dicimus possibilitate statuam fore cum adhuc metallum sit informe est ergo statua et non est et est quidem quia potest esse non est autem quia nondum effectus accessit eodemque modo aliquatenus est aliquatenus non est et ex eo quod aliquatenus est potest aliquid effici nihiloque minus etiam in id quod aliquatenus non est potest aliquid dissolui atque interire est ergo genitura et interitus cc haec ad praesens uisa nobis necessaria fore ad explanationem aristotelici dogmatis de initiis rerum in quibus etiam silua est praetractari curauimus sicut eiusdem aristotelis uerba declarant ait enim sic nobis ergo uidetur diuidua esse silua carentiae ita ut silua non sit existens quid sed ex accidenti carentia uero principaliter et omnino nihil et silua quidem prope habeat essentiam carentiae nulla prorsum sit substantia et aliis inquit uidetur carentia et silua unum esse non recte spectantibus cum idem breue et grande cognominent duasque res separatim spectandas in unam eandemque rem redigant et unum aliquid subiacere corporibus putent qui etiamsi diuidant maius illud et minus ut sint duo aeque ex hac duitate una res significatur alia intermittitur siquidem silua tamquam mater corporum formationi adiumento est carentia uero non adiuuet formationem sed potius inpediat ac renitatur quatenus quia cum species diuina res sit et adpetibilis contraria est ei carentia silua uero adpetit formam et inlustrationem cupidaque eius est iuxta naturam propriam porro carentia se adpetat formam adpetere eam necesse est contrarietatem suam et omnis contrarietas interitum adfert minime igitur interitum suum carentia desiderabit nec uero species se ipsam potest cupere est enim plenum et perfectum bonum et omne quod desiderat in indigentia positum est sola ergo silua est quae cupit inlustrationem perinde ut femineus sexus uirilem et deformitas pulchritudinem ita tamen ut deformitas siluae non ex natura sed ex accidenti sit quae silua fit et corrumpitur certe cumque fit est aliquatenus et cum dissoluitur non est aliquatenus corruptelaque eius propter indiuiduam carentiam prouenit ipsa uero possibilitate non natura inmortalis est ac sine generatione propterea quod necesse erat iis quae nascuntur subiacere aliquid antiquius ex quo fierent atque ad generationem uenirent talis est porro haec natura necesse est igitur fuisse siluam ante quam fieret siquidem ex ea fiunt cetera siue quod dissoluitur et perit ad hanc eandem naturam postremo redeat necesse est ergo etiam corrupta erit ante corruptelam dissolutionemque cc haec aristoteles adsistens sententiae suae de initiis rerum deque natura siluae loquitur sed quia obscurior sermo est explanandus uidetur tres ab eo ponuntur origines uniuersae rei species silua carentia speciem laudat ut summi dei similem diuinitatem pleno perfectoque nixam bono ideoque adpetibilem quid est ergo quod adpetit neque ipsa se inquit quia nihil ei deest ad perfectam exornationem et est proprius indigentium adpetitus nec uero carentia cupit speciem interitum enim suum cuperet quippe accessu speciei formaeque tollitur indigentia nec in habitu proprio perseuerat superest ergo ut silua cultum ornatumque desideret quae deformis est non ex se sed ob indigentiam est enim turpitudo siluam cultu formaque indigere sic quippe erit uidua carens specie perinde ut carens uiro femina proptereaque inquit adpetit speciem ut sexus femineus uirilem quoque sit in aliqua posita deformitate formam atque cultum simul cupiens perire atque exolescere quod est in semet ex indigentiae uitio contraria siquidem haec duo sibi et repugnantia species et item carentia quorum quod obtinuerit alterum perimit cupiditatem uero negat esse talem qualis est animalium sed ut cum quid coeptum atque inchoatum est dicitur perfectionem desiderare sic opinor etiam silua speciem cupit potest enim eius florere consortio cc ergo iuxta aristotelem proprie quidem et principaliter existens est species ex accidenti uero esse dicitur silua propterea quod natura talis est ut recipiat formam rursum quod minime est proprie quidem et principaliter carentia ex accidenti uero silua patitur quippe id quod uere atque ex natura non est id est carentiam ergo silua alio quodam genere est item alio non est et potest aliquid ex ea fieri ut de re non existente non una tamen sed diuersa significatione consequenter ergo dicemus malitiam esse atque initium malorum non siluam sed carentiam haec est enim informitas et nullus cultus et turpitudo siluae proptereaque etiam maleficentia et ideo siluam definit seu potius adpellat corpus incorporeum ut possibilitate quidem sit corpus effectu uero atque operatione nullum corpus haec aristotelis de silua sententia nisi quod addit platonem tria illa nominibus tantum attigisse effectu autem duo posuisse initia corporeae rei speciem et minimum grande quod sit silua non ergo tria sed duo haec erunt initia inquit species et silua quam ait ex natura nullam habere substantiam aut si inquit grande hoc minimum carentiam fore intellegendum est rursum praeterita erit silua et duo uidebuntur initia rerum species atque carentia cc stoici quoque ortum siluae reiciunt quin potius ipsam et deum duo totius rei sumunt initia deum ut opificem siluam ut quae operationi subiciatur una quidem essentia praeditos facientem et quod fit ac patitur corpus esse diuersa uero uirtute quia faciat deum quia fiat siluam fore quorum ab re non erit opinionem diligentius explicari aiunt enim ut aenea quaeque ex aere sint argenteaque ex argento sic corporeas materias ex silua fore cum isdem ut aere et argento etiam similibus ceteris esse enim quasdam magis alias minus siluestres materias aliasque aliis corpulentiores quarum tamen exordium fore unam quandam antiquiorem communem omnium siluam atque ut statua quae cum sit formatum corpus habet tamen subiectam sibi aeris antiquiorem substantiam sic aes informe corpus conpos tamen qualitatis habere dicunt subiectam praeeuntem substantiam eamque esse corpus cohaerens sine qualitate patibile totum et commutabile quod siluam simul et essentiam adpellant hactenus definientes essentia et silua est quod subiacet corpori cuncto uel ex quo cuncta sunt corpora uel in quo proueniunt rerum sensibilium commutationes ipso statu proprio manente item quod subditum est corporibus qualitates habentibus ipsum ex natura propria sine qualitate cc plerique tamen siluam separant ab essentia ut zeno et chrysippus siluam quippe dicunt esse id quod subest his omnibus quae habent qualitates essentiam uero primam rerum omnium siluam uel antiquissimum fundamentum earum suapte natura sine uultu et informe ut puta aes aurum ferrum et cetera huius modi silua est eorum quae ex isdem fabrefiunt non tamen essentia at uero quod tam his quam ceteris ut sint causa est ipsum esse substantiam cc plerique etiam hoc pacto siluam et substantiam separant quod adseuerant essentiam quidem operis esse fundamentum ut mundi fore merito dicatur atque existimetur essentia siluam uero contemplatione opificis dictam quod eam fingat ac formet cc deinde zeno hanc ipsam essentiam finitam esse dicit unamque eam communem omnium quae sunt esse substantiam diuiduam quoque et usque quaque mutabilem partes quippe eius uerti sed non interire ita ut de existentibus consumantur in nihilum sed ut innumerabilium diuersarum etiam cerearum figurarum sic neque formam neque figuram nec ullam omnino qualitatem propriam fore censet fundamenti rerum omnium siluae coniunctam tamen esse semper et inseparabiliter cohaerere alicui qualitati cumque tam sine ortu sit quam sine interitu quia neque de non existente subsistit nec consumetur in nihilum non deesse ei spiritum ac uigorem ex aeternitate qui moueat eam rationabiliter totam interdum non numquam pro portione quae causa sit tam crebrae tamque uehementis uniuersae rei conuersionis spiritum porro motiuum illum fore non naturam sed animam et quidem rationabilem quae uiuificans sensilem mundum exornauerit eum ad hanc qua nunc inlustratur uenustatem quem quidem beatum animal et deum adpellant cc ergo corpus uniuersum iuxta stoicos determinatum est et unum et totum et essentia totum quidem quia nihil ei partium deest unum autem quia inseparabiles eius partes sunt et inuicem sibi cohaerent essentia uero quia princeps silua est omnium corporum per quam ire dicunt rationem solidam atque uniuersam perinde ut semen per membra genitalia quam quidem rationem ipsum fore opificem uolunt cohaerens uero corpus et sine qualitate patibile totum et commutabile siluam siue essentiam quae uertatur quidem nec intereat tamen neque tota neque partium excidio ideo quia philosophorum omnium commune dogma est neque quid fieri ex nihilo nec in nihilum interire licet enim cuncta corpora casu aliquo diffluant silua tamen semper est et opifex deus ratio scilicet in qua sit fixum quo quidque tempore tam nascatur quam occidat proptereaque de existentibus genituram fieri et in existens desinere quod finiatur inmortalibus perseuerantibus a quo fit et item ex qua fit quod gignitur cc reprehendunt etiam quod cum sint in eminenti praestantissimaque et uetere existente alia substantia rerum omnium exempla mundum sensilem iuxta inmortale exemplum a deo factum esse dicat plato non enim opus ullo exemplo fuisse quando seminum ratio incurrens aliquam concipientem conprehendentemque naturam totum mundum quaeque in eo sunt enixa sit haec stoici de silua deque initiis rerum partim a platone usurpantes partim commenti sic ut facile sit intellegere nullam eos ne suspicari quidem potuisse diuinam uirtutem substantiamque carentem corpore cunctis corporibus uel etiam seminibus efficaciorem proptereaque factum ut opiniones incurrerent inpias deum scilicet hoc esse quod silua sit uel etiam qualitatem inseparabilem deum siluae eundemque per siluam meare uelut semen per membra genitalia et omnium quae nascuntur tam originem quam etiam causam fore non malorum modo sed turpitudinis quoque et obscenitatis omniaque agere et pati uel pudenda cuius opinionis deformitas euidentius detegetur exposita platonis sententia cc nunc iam pythagoricum dogma recenseatur numenius ex pythagorae magisterio stoicorum hoc de initiis dogma refellens pythagorae dogmate cui concinere dicit dogma platonicum ait pythagoran deum quidem singularitatis nomine nominasse siluam uero duitatis quam duitatem indeterminatam quidem minime genitam limitatam uero generatam esse dicere hoc est antequam exornaretur quidem formamque et ordinem nancisceretur sine ortu et generatione exornatam uero atque inlustratam a digestore deo esse generatam atque ita quia generationis sit fortuna posterior inornatum illud minime generatum aequaeuum deo a quo est ordinatum intellegi debeat sed non nullos pythagoreos uim sententiae non recte adsecutos putasse dici etiam illam indeterminatam et inmensam duitatem ab unica singularitate institutam recedente a natura sua singularitate et in duitatis habitum migrante non recte ut quae erat singularitas esse desineret quae non erat duitas subsisteret atque ex deo silua et ex singularitate inmensa et indeterminata duitas conuerteretur quae opinio ne mediocriter quidem institutis hominibus conpetit denique stoicos definitam et limitatam siluam esse natura propria pythagoran uero infinitam et sine limite dicere cumque illi quod natura sit inmensum non posse ad ordinem atque modum redigi censeant pythagoran solius hanc dei fore uirtutem ac potentiam adserere ut quod natura efficere nequeat deus facile possit ut qui sit omni uirtute potentior atque praestantior et a quo natura ipsa uires mutuetur cc igitur pythagoras quoque inquit numenius fluidam et sine qualitate siluam esse censet nec tamen ut stoici naturae mediae interque bonorum malorumque uiciniam quod genus illi adpellant indifferens sed plane noxiam deum quippe esse ut etiam platoni uidetur initium et causam bonorum siluam malorum at uero quod ex specie siluaque sit indifferens non ergo siluam sed mundum ex speciei bonitate siluaeque malitia temperatum denique ex prouidentia et necessitate progenitum ueterum theologorum scitis haberi cc siluam igitur informem et carentem qualitate tam stoici quam pythagoras consentiunt sed pythagoras malignam quoque stoici nec bonam nec malam dehinc tamquam in progressu uiae malum aliquod obuium perrogati unde igitur mala peruersitatem seminarium malorum fore causati sunt nec expediunt adhuc unde ipsa peruersitas cum iuxta ipsos duo sint initia rerum deus et silua deus summum et praecellens bonum silua ut censent nec bonum nec malum sed pythagoras adsistere ueritati miris licet et contra opinionem hominum operantibus adseuerationibus non ueretur qui ait existente prouidentia mala quoque necessario substitisse propterea quod silua sit et eadem sit malitia praedita quod si mundus ex silua certe factus est de existente olim natura maligna proptereaque numenius laudat heraclitum reprehendentem homerum qui optauerit interitum ac uastitatem malis uitae quod non intellegeret mundum sibi deleri placere siquidem silua quae malorum fons est exterminaretur platonemque idem numenius laudat quod duas mundi animas autumet unam beneficientissimam malignam alteram scilicet siluam quae licet incondite fluctuet tamen quia intimo proprioque motu mouetur uiuat et anima conuigetetur necesse est lege eorum omnium quae genuino motu mouentur quae quidem etiam patibilis animae partis in qua est aliquid corpulentum mortaleque et corporis simile auctrix est et patrona sicut rationabilis animae pars auctore utitur ratione ac deo porro ex deo et silua factus est iste mundus cc igitur iuxta platonem mundo bona sua dei tamquam patris liberalitate conlata sunt mala uero matris siluae uitio cohaeserunt qua ratione intellegi datur stoicos frustra causari nescio quam peruersitatem cum quae proueniunt ex motu stellarum prouenire dicantur stellae porro corpora sunt ignesque caelites omnium quippe corporum silua nutrix est ut etiam quae sidereus motus minus utiliter et inprospere turbat originem trahere uideantur ex silua in qua est multa intemperies et inprouidus inpetus et casus atque ut libet exagitata praesumptio itaque si deus eam correxit ut in timaeo loquitur plato redegitque in ordinem ex incondita et turbulenta iactatione certe confusa haec intemperies eius casu quodam et inprospera sorte habebatur nec ex prouidentiae consultis salubribus ergo iuxta pythagoran siluae anima neque sine ulla est substantia ut plerique arbitrantur et aduersatur prouidentiae consulta eius iupugnare gestiens malitiae suae uiribus sed prouidentia quidem est dei opus et officium caeca uero fortuitaque temeritas ex prosapia siluae ut sit euidens iuxta pythagoran dei siluaeque item prouidentiae fortunaeque coetu cunctae rei molem esse constructam sed postquam siluae ornatus accesserit ipsam quidem matrem esse factam corporeorum et natiuorum deorum fortunam uero eius prosperam esse ex magna parte non tamen usque quaque quoniam naturale uitium limari omnino nequiret cc deus itaque siluam magnifica uirtute comebat uitiaque eius omnifariam corrigebat non interficiens ne natura siluestris funditus interiret nec uero permittens porrigi dilatarique passim sed ut manente natura quae ex incommodo habitu ad prosperitatem deuocari commutarique possit ordinem inordinatae confusioni modum inmoderationi et cultum foeditati coniungens totum statum eius inlustrando atque exornando conuertit denique negat inueniri numenius et recte negat inmunem a uitiis usque quaque generatorum fortunam non in artibus homiuum non in natura non in corporibus animalium nec uero in arboribus aut stirpibus non in frugibus non in aris serie nec in aquae tractu nec in ipso quidem caelo ubique miscente se prouidentiae deterioris naturae quasi quodam piaculo idemque nudam siluae imaginem demonstrare et uelut in lucem destituere studens detractis omnibus singillatim corporibus quae gremio eius formas inuicem mutuantur et inuicem mutant ipsum illud quod ex egestione uacuatum est animo considerari iubet eamque siluam et necessitatem cognominat ex qua et deo mundi machinam constitisse deo persuadente necessitate obsecundante haec est pythagorae de originibus adseueratio ccc superest ipsa nobis ad tractandum platonis de silua sententia quam diuerse interpretari uidentur auditores platonis quippe alii generatam dici ab eo putauerunt uerba quaedam potius quam rem secuti alii uero sine generatione sed anima praeditam quando ante inlustrationem quoque motu instabili atque inordinato dixerit eam fluctuasse cum motus intimus genuinusque sit uiuentium proprius quodque idem saepe alias duas esse mundi animas dixerit unam malignam ex silua alteram beneficam ex deo existentibus itaque bonis ac malis bona quidem ex anima benefica mundo tributa incommoda porro ex siluestri maligna cum diuina sapientia intellegentiaque opificis dei siluae seuere atque efficaciter persuaderet praebere cultui atque exornationi suae patientiam persuasio uero non nisi animantibus uitaque fruentibus adhibeatur quibus hebraei concinunt cum dicunt homini quidem a deo datam esse animam ex inspiratione caelesti quam rationem et animam rationabilem adpellant mutis uero et agrestibus ex silua rationis expertem iussu dei uiuis et animantibus bestiis terrae gremio profusis quorum in numero fuerit etiam ille serpens qui primitias generis humani malis suasionibus inlaqueauerit ccc nec desunt qui putent inordinatum illum et tumultuarium motum platonem non in silua sed in materiis et corporibus iam notasse quae initia mundi atque elementa censentur quippe si est informis et inordinata nimirum etiam inmobilis natura sua nec inmobilis modo uerum etiam incommutabilis quippe commutationes non siluae accident sed corporibus in quibus sint qualitates eodemque pacto etiam exanimis quando quidem inmobilis malitiam porro aiunt uirtutis esse carentiam ut informitatem inopiam intemperantiam proptereaque uirtutibus addita orationis parte negatiua 