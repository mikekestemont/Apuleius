coniugem suam iacentem exanimem scidit a pectore uestes unguibus et primas suae adulescentiae discerpit barbulas et lacrimis profusis iactauit se super corpus eius et coepit amarissime flere atque dicere cara coniunx et unica regis filia quid fuit de te quid respondebo pro te patri tuo aut quid de te proloquar qui me naufragum suscepit pauperem et egenum et cum haec et his similia defleret atque ploraret fortiter introiuit gubernius qui sic ait domine tu quidem pie facis sed nauis mortuum sufferre non potest iube ergo corpus in pelagus mitti ut possimus undarum fluctus euadere apollonius uero dictum aegre ferens ait ad eum quid narras pessime hominum placet tibi ut eius corpus in pelagus mittam qui me naufragum suscepit et egenum erant ex seruis eius fabri quibus conuocatis secari et conpaginari tabulas rimas et foramina picari praecepit et facere loculum amplissimum et carta plumbea obturari iubet eum inter iuncturas tabularum quo perfecto loculo regalibus ornamentis ornat puellam in loculo composuit et xx sestertia auri ad caput eius posuit dedit postremo osculum funeri effudit super eam lacrimas et iussit infantem tolli et diligenter nutriri ut haberet in malis suis aliquod solatium et pro filia sua neptem regi ostenderet iussit loculum mitti in mare cum amarissimo fletu tertia die eiciunt undae loculum uenit ad litus ephesiorum non longe a praedio cuiusdam medici qui in illa die cum discipulis suis deambulans iuxta litus uidit loculum effusis fluctibus iacentem et ait famulis suis tollite hunc loculum cum omni diligentia et ad uillam afferte quod cum fecissent famuli medicus libenter aperuit et uidit puellam regalibus ornamentis ornatam speciosam ualde et in falsa morte iacentem et ait quantas putamus lacrimas hanc puellam suis parentibus reliquisse et uidens subito ad caput eius pecuniam positam et subtus codicillos scriptos ait perquiramus quid desiderat aut mandat dolor qui cum resignasset inuenit sic scriptum quicumque hunc loculum inuenerit habentem in eo xx sestertia auri peto ut x sestertia habeat x uero funeri impendat hoc enim corpus multas dereliquit lacrimas et dolores amarissimos quodsi aliud fecerit quam dolor exposcit ultimus suorum decidat nec sit qui corpus suum sepulturae commendet perlectis codicillis ad famulos ait praestetur corpori quod imperat dolor iuraui itaque per spem uitae meae in hoc funere amplius me erogaturum quam dolor exposcit et haec dicens iubet continuo instrui rogum sed dum sollicite atque studiose rogus aedificatur atque componitur superuenit discipulus medici aspectu adulescens sed quantum ingenio senex hic cum uidisset speciosum corpus super rogum poni intuens magistrum ait unde hoc nouum nescio quod funus magister ait bene uenisti haec enim hora te expectat tolle ampullam unguenti et quod est supremum defunctae corpori puellae superfunde at uero adulescens tulit ampullam unguenti et ad lectum deuenit puellae et detraxit a pectore uestes unguentum fudit et omnes artus suspiciosa manu retractat sentitque a praecordiis pectoris torporis quietem obstupuit iuuenis quia cognouit puellam in falsa morte iacere palpat uenarum indicia rimatur auras narium labia labiis probat sentit gracile spirantis uitam prope luctare cum morte adultera et ait supponite faculas per iiii partes quod cum fecissent tentat lentas igne supposito retrahere manus et sanguis ille qui coagulatus fuerat per unctionem liquefactus est quod ut uidit iuuenis ad magistrum suum currit et ait magister puella quam credis esse defunctam uiuit et ut facilius mihi credas spiritum praeclusum patefaciam adhibitis secum uiribus tulit puellam in cubiculo suo et posuit super lectulum uelum diuisit calefecit oleum madefecit lanam et effudit super pectus puellae sanguis uero ille qui intus a perfrictione coagulatus fuerat accepto tepore liquefactus est coepitque spiritus praeclusus per medullas descendere uenis itaque patefactis aperuit puella oculos et recipiens spiritum quem iam perdiderat leni et balbutienti sermone ait deprecor itaque medice ne me contingas aliter quam oportet contingere uxor enim regis sum et regis filia iuuenis ut uidit quod in arte uiderat quod magistrum fallebat gaudio plenus uadit ad magistrum suum et ait ueni magister en discipuli tui apodixin magister introiuit cubiculum et ut uidit puellam iam uiuam quam mortuam putabat ait discipulo suo probo artem peritiam laudo miror diligentiam sed audi discipule nolo te artis beneficium perdidisse accipe mercedem haec enim puella secum attulit pecuniam et dedit ei decem sestertia auri et iussit puellam salubribus cibis et fomentis recreari post paucos dies ut cognouit eam regio genere esse ortam adhibitis amicis in filiam suam sibi adoptauit ut rogauit cum lacrimis ne ab aliquo contingeretur exaudiuit eam et inter sacerdotes dianae feminas seclusit et collocauit ubi omnes uirgines inuiolabiliter seruabant castitatem inter haec apollonius cum nauigat ingenti luctu gubernante deo applicuit tharsos descendit ratem et petiuit domum stranguillionis et dionysiadis qui cum eos salutauisset omnes casus suos eis dolenter exposuit et ait quantum in amissam coniugem flebam tantum in seruatam mihi filiam consolabor itaque sanctissimi hospites quoniam ex amissa coniuge regnum quod mihi seruabatur nolo accipere neque reuerti ad socerum cuius in mari perdidi filiam sed fungar potius opera mercatus commendo uobis filiam meam cum filia uestra nutriatur et eam cum bono et simplici animo suscipiatis atque patriae nomine eam cognominetis tharsiam praeterea et nutricem uxoris meae nomine lycoridem uobis commendo pariter et uolo ut filiam meam nutriat atque custodiat his dictis tradidit infantem dedit aurum argentum et pecunias nec non et uestes pretiosissimas et iurauit fortiter nec barbam nec capillos nec ungues dempturum nisi prius filiam suam nuptui traderet at illi stupentes quod tam grauiter iurasset cum magna fide se puellam educaturos promittunt apollonius uero commendata filia nauem ascendit altumque pelagus petens ignotas et longinquas aegypti regiones deuenit itaque puella tharsia facta quinquennis traditur studiis artium liberalibus et filia eorum cum ea docebatur et ingenio et in auditu et in sermone et in morum honestate docentur cumque tharsia ad xiiii annorum aetatem uenisset reuersa de auditorio inuenit nutricem suam subitaneam ualitudinem incurrisse et sedens iuxta eam casus infirmitatis eius explorat nutrix uero eius eleuans se dixit ei audi aniculae morientis uerba suprema domina tharsia audi et pectori tuo manda interrogo namque te quem tibi patrem aut matrem aut patriam esse existimas puella ait patriam tharsos patrem stranguillionem matrem dionysiadem nutrix uero eius ingemuit et ait audi domina mea tharsia stemmata originis tuorum natalium ut scias quid post mortem meam facere debeas est tibi patria tyrus pater nomine apollonius mater uero archistratis regis filia dum mater tua enixa est statim redeuntibus secundis praeclusoque spiritu ultimum fati signauit diem quam pater tuus facto loculo cum ornamentis regalibus et xx sestertiis auri in mare demisit ut ubi fuisset delata ipsa testis sibi esset naues quoque luctantibus uentis cum patre tuo lugente et te in cunabulis posita peruenerunt ad hanc ciuitatem his ergo hospitibus stranguillioni et dionysiadi te commendauit pariter cum uestimentis regalibus et sic uotum faciens se neque capillos dempturum neque ungues donec te nuptui traderet nunc ergo post mortem meam si quando tibi hospites tui quos tu parentes appellas forte aliquam iniuriam fecerint ascende in forum et inuenies statuam patris tui apollonii apprehende statuam et proclama ipsius sum filia cuius est haec statua ciues uero memores beneficiorum patris tui apollonii liberabunt te e necessitate cui tharsia ait cara nutrix testor deum quod si fortasse aliqui casus mihi euenissent antequam haec mihi referres penitus ego nescissem stirpem natiuitatis meae et cum haec adinuicem confabularentur nutrix in gremio puellae emisit spiritum puella uero corpus nutricis suae sepulturae mandauit lugens eam anno et deposito luctu induit priorem dignitatem et petiit scolam suam et ad studia liberalia reuersa non prius sumebat cibum nisi primo monumentum intraret ferens ampullam uini et coronas et ibi manes parentum suorum inuocabat et dum haec aguntur quodam die feriato dionysias cum filia sua nomine philomusia et tharsia puella transibat per publicum uidentes omnes ciues speciem tharsiae ornatam omnibus ciuibus et honoratis miraculum apparebat atque omnes dicebant felix pater cuius filia est tharsia illa uero quae adhaeret lateri eius multum turpis est atque dedecus dionysias uero ut audiuit laudare tharsiam et suam uituperare filiam in insaniae furorem conuersa est et sedens sola coepit cogitare taliter pater eius apollonius ex quo hinc profectus est habet annos xiiii et nunquam uenit ad suam recipiendam filiam nec nobis misit litteras puto quia mortuus est aut in pelago periit nutrix uero eius decessit neminem habeo aemulum non potest fieri nisi ferro aut ueneno tollam illam de medio et ornamentis eius filiam meam ornabo et dum haec secum cogitat nuntiatur ei uillicum uenisse nomine theophilum quem ad se conuocans ait si cupis habere libertatem cum praemio tolle tharsiam de medio uillicus ait quid enim peccauit uirgo innocens scelesta mulier ait iam mihi non pares tantum fac quod iubeo sin alias sentias esse contra te iratos dominum et dominam uillicus ait et qualiter hoc potest fieri scelesta mulier ait consuetudo sibi est ut mox cum de scola uenerit non prius cibum sumat antequam monumentum suae nutricis intrauerit oportet te ibi cum pugione abscondere et eam uenientem interfice et proice corpus eius in mare et cum adueneris et de hoc facto nuntiaueris cum praemio libertatem accipies uillicus tulit pugionem et latere suo celat et intuens caelum ait deus ego non merui libertatem accipere nisi per effusionem sanguinis uirginis innocentis et haec dicens suspirans et flens ibat ad monumentum nutricis tharsiae et ibi latuit puella autem rediens de scola solito more fudit ampullam uini et ingressa monumentum posuit coronas supra et dum inuocat manes parentum suorum uillicus impetum fecit et auersae puellae capillos apprehendit et eam iactauit in terram et cum eam uellet percutere ait ad eum puella theophile quid peccaui ut manu tua innocens uirgo moriar cui uillicus ait tu nihil peccasti sed pater tuus peccauit apollonius qui te cum magna pecunia et uestimentis regalibus reliquit stranguillioni et dionysiadi quod puella audiens eum cum lacrimis deprecata est uitae meae spes aut solatium permitte me testari dominum cui uillicus ait testare et deus ipse scit uoluntate me hoc scelus non facere itaque puella cum dominum deprecatur subito aduenerunt piratae et uidentes hominem armata manu uelle eam percutere exclamauerunt dicentes parce barbare parce et noli occidere haec enim nostra praeda est et non tua uictima sed ut audiuit uillicus uocem eam dimittit et fugit et coepit latere post monumentum piratae applicantes ad litus tulerunt uirginem et colligantes altum petierunt pelagus uillicus post moram rediit et ut uidit puellam raptam a morte deo gratias egit quod non fecit scelus et reuersus ad dominam suam ait quod praecepisti factum est comple quod mihi promiseras scelesta mulier ait homicidium fecisti insuper et libertatem petis reuertere ad uillam et opus tuum facito ne iratos dominum et dominam sentias uillicus itaque ut audiuit eleuans ad caelum oculos dixit tu scis deus quod non feci scelus esto iudex inter nos et ad uillam suam abiit tunc dionysias apud semet ipsam consiliata pro scelere quod excogitauerat quomodo possit facinus illud celare ingressa ad maritum suum stranguillionem sic ait care coniunx salua coniugem salua filiam nostram uituperia in grandem me furiam concitauerunt et insaniam subitoque aput me excogitaui dicens ecce iam sunt anni plus xiiii ex quo nobis suus pater commendauit tharsiam et numquam salutarias nobis misit litteras forsitan aut afflictione luctus est mortuus aut certe inter fluctus maris et procellas periit nutrix uero eius defuncta est nullum habeo aemulum tollam tharsiam de medio et eius ornamentis nostram ornabo filiam quod et factum esse scias nunc uero propter ciuium curiositatem ad praesens indue uestes lugubres sicut ego facio et falsis lacrimis dicamus eam subito dolore stomachi fuisse defunctam hic prope in suburbio faciamus rogum maximum ubi dicamus eam esse positam stranguillio ut audiuit tremor et stupor in eum irruit et ita respondit equidem da mihi uestes lugubres ut lugeam me qui talem sum sortitus sceleratam coniugem heu mihi pro dolor inquit quid faciam quid agam de patre eius quem primo cum suscepissem cum ciuitatem istam a morte et periculo famis liberauit meo suasu egressus est ciuitatem propter hanc ciuitatem naufragium incidit mortem uidit sua perdidit exitium penuriae perpessus est a deo uero in melius restitutus malum pro bono quasi pius non excogitauit neque ante oculos illud habuit sed omnia obliuioni ducens insuper adhuc memor nostri in bono fidem eligens remunerans nos et pios aestimans filiam suam nutriendam tradidit tantam simplicitatem et amorem circa nos gerens ut ciuitatis nostrae filiae suae nomen imponeret heu mihi caecatus sum lugeam me et innocentem uirginem qui iunctus sum ad pessimam uenenosamque serpentem et iniquam coniugem et in caelum leuans oculos ait deus tu scis quia purus sum a sanguine tharsiae et requiras et uindices illam in dionysiade et intuens uxorem suam ait quo inimica dei celare poteris hoc nefandum facinus dionysias uero induit se et filiam suam uestes lugubres falsasque fundit lacrimas et ciues ad se conuocat quibus ait carissimi ciues ideo uos clamauimus quia spem luminum et labores et exitus annorum nostrorum perdidimus id est tharsia quam bene nostis nobis cruciatus et fletus reliquit amarissimos quam digne sepelire fecimus tunc pergunt ciues ubi figuratum fuerat sepulcrum a dionysiade et pro meritis ac beneficiis apollonii patris tharsiae fabricantes rogum ex aere conlato inscripserunt taliter d m ciues tharsi tharsiae uirgini beneficiis tyrii apollon igitur qui tharsiam rapuerunt aduenerunt in ciuitatem mytilenam deponiturque inter cetera mancipia et uenalis in foro proponitur audiens autem hoc leno uir infaustissimus nec uirum nec mulierem uoluit emere nisi tharsiam puellam et coepit contendere ut eam emeret sed athenagora nomine princeps eiusdem ciuitatis intelligens nobilem et sapientem et pulcherrimam uirginem ad uenalia positam obtulit decem sestertia auri sed leno xx dare uoluit athenagora obtulit xxx leno xl athenagora l leno lx athenagora lxx leno lxxx athenagora lxxxx leno in praesenti dat c sestertia auri et dicit si quis amplius dederit x dabo supra athenagora ait ego si cum hoc lenone contendere uoluero ut unam emam plurium uenditor sum sed permittam eum emere et cum ille eam in prostibulo posuerit intrabo prior ad eam et eripiam nodum uirginitatis eius uili pretio et erit mihi ac si eam emerim quid plura addicitur uirgo lenoni a quo introducitur in salutatorio ubi habebat priapum aureum gemmis et auro reconditum et ait ad eam adora numen praesentissimum meum puella ait numquid lampsacenus es leno ait ignoras misera quia in domum auari lenonis incurristi puella uero ut haec audiuit toto corpore contremuit et prosternens se pedibus eius dixit miserere mei domine succurre uirginitati meae et rogo te ne uelis hoc corpusculum sub tam turpi titulo prostituere cui leno ait alleua te misera tu autem nescis quia apud lenonem et tortorem nec preces nec lacrimae ualent et uocauit ad se uillicum puellarum et ait ad eum cella ornetur diligenter in qua scribatur titulus qui tharsiam uirginem uiolare uoluerit dimidiam auri libram dabit postea uero singulos aureos populo patefit fecit uillicus quod iusserat ei dominus suus leno tertia die antecedente turba cum symphoniacis ducitur ad lupanar sed athenagora princeps affuit prior et uelato capite ingreditur ad lupanar sed dum fuisset ingressus sedit et aduenit tharsia et procidit ad pedes eius et ait miserere mei per iuuentutem tuam te deprecor ne uelis me uiolare sub tam turpi titulo contine impudicam libidinem et audi casus infelicitatis meae uel originem stemmatum considera cui cum uniuersos casus suos exposuisset princeps confusus est et pietate ductus uehementer obstupuit et ait ad eam erige te scimus fortunae casus homines sumus habeo et ego filiam uirginem ex qua similem possum casum metuere haec dicens protulit xl aureos et dedit in manu uirginis et dicit ei domina tharsia ecce habes plus quam uirginitas tua expostulat aduenientibus age similiter quousque liberaberis puella uero profusis lacrimis ait ago pietati tuae maximas gratias quo exeunte collega suus affuit et ait athenagora quomodo tecum nouicia athenagora ait non potest melius usque ad lacrimas et haec dicens eum subsecutus est quo introeunte insidiabatur exitus rerum uidere ingresso itaque illo athenagora foris stabat solito more puella claudit ostium cui iuuenis ait si salua sis indica mihi quantum dedit ad te iuuenis qui ad te modo introiuit puella ait quater denos mihi aureos dedit iuuenis ait malum illi sit quid magnum illi fuisset homini tam diuiti si libram auri tibi daret integram ut ergo scias me esse meliorem tolle libram auri integram athenagora uero de foris stans dicebat quantum plus dabis plus plorabis puella autem prostrauit se ad eius pedes et similiter casus suos exposuit confudit hominem et auertit a libidine et ait iuuenis ad eam alleua te domina et nos homines sumus casibus subiacentes puella ait ago pietati tuae maximas gratias et exiens foris inuenit athenagoram ridentem et ait magnus homo es non habuisti cui lacrimas tuas propinares et adiurantes se inuicem ne alicui proderent aliorum coeperunt expectare exitum quid plura illis expectantibus per occultum aspectum omnes quicumque inibant dantes singulos aureos plorantes abscedebant facta autem huius rei fine obtulit puella pecuniam lenoni dicens ecce pretium uirginitatis meae et ait ad eam leno quantum melius est hilarem te esse et non lugentem sic ergo age ut cotidie mihi latiores pecunias adferas item ait ad eum altera die ecce pretium uirginitatis meae quod similiter precibus et lacrimis collegi et custodio uirginitatem meam hoc audito iratus est leno eo quod uirginitatem suam seruaret et uocat ad se uilicum puellarum et ait ad eum sic te tam neglegentem esse uideo ut nescias tharsiam uirginem esse si enim uirgo tantum adfert quantum mulier duc eam ad te et tu eripe nodum uirginitatis eius statim eam uilicus duxit in suum cubiculum et ait ad eam uerum mihi dic tharsia adhuc uirgo es tharsia puella ait quamdiu uult deus uirgo sum uilicus ait unde ergo his duobus diebus tantam pecuniam obtulisti puella dixit lacrimis meis exponens ad omnes uniuersos casus meos et illi dolentes miserentur uirginitati meae et prostrauit se ad pedes eius et ait miserere mei domine subueni captiuae regis filiae cumque ei uniuersos casus suos exposuisset motus misericordia ait ad eam nimis auarus est iste leno nescio si tu possis uirgo permanere puella respondit habeo auxilium studiorum liberalium perfecte erudita sum similiter et lyrae pulsum modulanter inlido iube crastina die in frequenti loco poni scamna et facundia sermonis mei spectaculum praebeo deinde plectro modulabor et hac arte ampliabo pecunias cotidie quod cum fecisset uilicus tanta populi adclamatio tantusque amor ciuitatis circa eam excrebuit ut et uiri et feminae cotidie ei multa conferrent athenagora autem princeps memoratam tharsiam integrae uirginitatis et generositatis ita iam custodiebat ac si unicam suam filiam ita ut uilico multa donaret et commendaret eam et cum haec mutilena aguntur uenit apollonius post quattuordecim annos ad ciuitatem tharsiam ad domum stranguillionis et dionysiadis quem uidens stranguillio de longe perrexit cursu rapidissimo ad uxorem suam dicens ei certe dixeras apollonium perisse naufragio et ecce uenit ad repetendam filiam suam quid dicturi sumus patri de filia cuius nos fuimus parentes scelerata mulier hoc audito toto corpore contremuit et ait miserere ut dixi coniunx tibi confiteor dum nostram diligo alienam perdidi filiam nunc ergo ad praesens indue uestes lugubres et fictas fundamus lacrimas et dicamus eam subito dolore stomachi interisse qui cum nos tali habitu uiderit credet et dum haec aguntur intrat apollonius domum stranguillionis a fronte comam aperit hispidam ab ore remouit barbam ut uidit eos lugubri ueste ait hospites fidelissimi si tamen in uobis hoc nomen permanet ut quid in aduentu meo largas effunditis lacrimas ne forte istae lacrimae non sint uestrae sed meae propriae scelerata mulier ait cum lacrimis utinam quidem istum nuntium alius ad aures uestras referret et non ego aut coniunx meus nam scito tharsiam filiam tuam a nobis subitaneo dolore stomachi fuisse defunctam apollonius ut audiuit tremebundus toto corpore expalluit diuque maestus constitit sed postquam recepit spiritum intuens mulierem sic ait tharsia filia mea ante paucos dies decessit numquid pecunia aut ornamenta aut uestes perierunt scelesta mulier haec eo dicente secundum pactum ferens atque reddens omnia sic ait crede nobis quia si genesis permisisset sicut haec omnia damus ita et filiam tibi reddidissemus et ut scias nos non mentiri habemus huius rei testimonium ciuium qui memores beneficiorum tuorum ex aere collato filiae tuae monumentum fecerunt quod potest tua pietas uidere apollonius uero credens eam uere esse defunctam ait ad famulos suos tollite haec omnia et ferte ad nauem ego enim uado ad filiae meae monumentum at ubi peruenit titulum legit d m ciues tharsi tharsiae uirgini apollonii regis filiae ob beneficium eius pietatis causa ex aere conlato fecerunt perlecto titulo stupenti mente constitit et dum miratur se lacrimas non posse fundere maledixit oculos suos dicens o crudeles oculi titulum natae meae cernitis et lacrimas fundere non potestis o me miserum puto filia mea uiuit et haec dicens rediit ad nauem atque ita suos allocutus est dicens proicite me in subsannio nauis cupio enim in undis efflare spiritum quem in terris non licuit lumen uidere proiciens se in subsannio nauis sublatis ancoris altum pelagus petiit iam ad tyrum reuersurus qui dum prosperis uentis nauigat subito mutata est pelagi fides per diuersa discrimina maris iactantur omnibus deum rogantibus ad mytilenam ciuitatem aduenerunt ibi neptunalia festa celebrabantur quod cum cognouisset apollonius ingemuit et ait ergo omnes diem festum celebrant praeter me sed ne lugens et auarus uidear sufficit enim seruis meis poena quod me tam infelicem sortiti sunt dominum et uocans dispensatorem suum ait ad eum dona x aureos pueris et eant et emant quod uolunt et celebrent diem me autem ueto a quoquam uestrum appellari quod si aliquis uestrum fecerit crura ei frangi iubeo cum igitur omnes nautae apollonii conuiuium melius ceteris nauibus celebrarent contigit ut athenagora princeps ciuitatis qui tharsiam filiam eius diligebat deambulans in litore consideraret celebritatem nauium qui dum singulas notat naues uidit hanc nauem e ceteris nauibus meliorem et ornatiorem esse accedens ad nauem apollonii coepit stare et mirari nautae uero et serui apollonii salutauerunt eum dicentes inuitamus te si dignaris o princeps magnifice at ille petitus cum u seruis suis nauem ascendit et cum uideret eos unanimes discumbere accubuit inter epulantes et donauit eis x aureos et ponens eos supra mensam dixit ecce ne me gratis inuitaueritis cui omnes dixerunt agimus nobilitati tuae maximas gratias athenagora autem cum uidisset omnes tam licenter discumbere nec inter eos maiorem esse qui prouideret ait ad eos quod omnes licenter discumbitis nauis huius dominus quis est gubernator dixit nauis huius dominus in luctu moratur et iacet intus in subsannio nauis in tenebris flet uxorem et filiam quo audito dolens athenagora dixit ad gubernum dabo tibi duos aureos et descende ad eum et dic illi rogat te athenagora princeps huius ciuitatis ut procedas ad eum de tenebris et ad lucem exeas iuuenis ait si possum de duobus aureis quattuor habere crura et tam utilem inter nos huic muneri non elegisti nisi me quaere alium qui eat quia iussit quod quicumque eum appellauerit crura ei frangantur athenagora ait hanc legem uobis statuit non mihi quem ignorat ego autem ad eum descendo dicite mihi quis uocatur famuli dixerunt apollonius athenagora uero ait intra se audito nomine et tharsia apollonium nominabat patrem et demonstrantibus pueris peruenit ad eum quem cum uidisset squalida barba capite horrido et sordido in tenebris iacentem submissa uoce salutauit eum aue apolloni apollonius uero putabat se a quoquam de suis contemptum esse turbido uultu respiciens ut uidit ignotum sibi hominem honestum et decoratum texit furorem silentio cui athenagora princeps ciuitatis ait scio enim te mirari sic quod nomine te salutauerim disce quod princeps huius ciuitatis sum et cum athenagora nullum ab eo audisset sermonem item ait ad eum descendi de uia in litore ad nauiculas contuendas et inter omnes naues uidi nauem tuam decenter ornatam amabili aspectu et dum incedo inuitatus sum ab amicis et nautis tuis ascendi et libenti animo discubui inquisiui dominum nauis dixerunt te in luctu esse graui quod et uideo sed pro desiderio quo ueni ad te procede de tenebris ad lucem et epulare nobiscum paulisper spero autem de deo quia dabit tibi post hunc tam ingentem luctum ampliorem laetitiam apollonius autem luctu fatigatus leuauit caput suum et sic ait quicumque es domine uade discumbe et epulare cum meis ac si cum tuis ego uero ualde afflictus sum meis calamitatibus ut non solum epulari sed nec uiuere desiderarem confusus athenagora subiit de subsannio nauis rursus ad nauem et discumbens ait non potui domino uestro persuadere ut ad lucem procederet itaque quid faciam ut eum a proposito mortis reuocem bene mihi uenit in mentem perge puer ad lenonem illum et dic ei ut mittat ad me tharsiam cumque perrexisset puer ad lenonem haec leno audiens non potuit eum contemnere licet autem contra uoluntatem nolens misit illam ueniente autem tharsia ad nauem uidens eam athenagora ait ad eam ueni huc ad me tharsia domina hic est enim ars studiorum tuorum necessaria ut consoleris dominum nauis huius et horum omnium sedentem in tenebris horteris consolationem recipere et eum prouoces ad lucem exire lugentem coniugem et filiam haec est pietatis causa per quam dominus hominibus fit propitius accede ergo ad eum et suade exire ad lucem forsitan per nos deus uult eum uiuere si enim hoc potueris facere xxx dies a lenone te redimam ut deuotae uirginitati tuae uacare possis et dabo tibi insuper decem sestertia auri audiens haec puella constanter descendit in subsannio nauis ad apollonium et submissa uoce salutauit eum dicens salue quicumque es laetare non enim aliqua ad te consolandum ueni polluta sed innocens uirgo quae uirginitatem meam inter naufragium castitatis inuiolabiliter seruo his carminibus coepit modulata uoce canere per sordes gradior sed sordis conscia non sum sicut rosa in spinis nescit compungi mucrone piratae me rapuerunt gladio ferientes iniquo lenoni nunc uendita numquam uiolaui pudorem ni fletus et lucti et lacrimae de amissis inessent nulla me melior pater si nosset ubi essem regio sum genere et stirpe propagata piorum sed contemptum habeo et iubeor adeoque laetari fige modum lacrimis curas resolue dolorum redde oculos caelo et animum ad sidera tolle aderit ille deus creator omnium et auctor non sinit hos fletus casso dolore relinqui ad haec uerba leuauit caput apollonius et uidit puellam et ingemuit et ait o me miserum quamdiu contra pietatem luctor erigens se ergo adsedit et ait ad eam ago prudentiae et nobilitati tuae maximas gratias consolationi tuae hanc uicem rependo ut merito quandoque si laetari mihi licuerit te regni mei uiribus releuem et sic forsitan ut dicis te regiis natalibus ortam tuis te parentibus repraesento nunc ergo accipe aureos ducentos et ac si in lucem produxeris me gaude uade et rogo ulterius non me appelles recentem enim mihi renouasti dolorem et acceptis ducentis aureis abscessit de illo loco et ait ad eam athenagora quo uadis tharsia sine effectu laborasti num potuimus facere misericordiam et subuenire homini interficienti se et ait ad eum tharsia omnia quaecumque potui feci sed datis mihi cc aureis rogauit ut abscederem asserens renouato luctus dolore cruciari et ait ad eam athenagora ego tibi modo cccc aureos dabo tantum descende ad eum refunde ei hos cc quos tibi dedit prouoca eum ad lumen exire dicens ei ego non pecuniam salutem tuam quaero et descendens tharsia ad eum ait iam si in hoc squalore permanere definisti pro eo quod pecunia ingenti me honorasti permitte me tecum in his tenebris miscere sermonem si enim parabolarum mearum nodos absolueris uadem sin aliter refundam tibi pecuniam quam mihi dedisti et abscedam at ille ne uideretur pecuniam recipere simul et cupiens a prudenti puella audire sermonem ait licet in malis meis nulla mihi cura suppetit nisi flendi et lugendi tamen ut hortamento 