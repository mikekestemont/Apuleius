auctet alatque quoque eadem rursus natura perempta resoluat ut ait lucretius sequitur ergo ut cum contemplatiua sit habeat decreta sua quid quod facienda quoque nemo rite obibit nisi is cui ratio erit tradita qua in quaque re omnis officiorum numeros exsequi possit quos non seruabit qui in rem praecepta acceperit non in omne inbecilla sunt per se et ut ita dicam sine radice quae partibus dantur decreta sunt quae muniant quae securitatem nostram tranquillitatemque tueantur quae totam uitam totamque rerum naturam simul contineant hoc interest inter decreta philosophiae et praecepta quod inter elementa et membra haec ex illis dependent illa et horum causae sunt et omnium antiqua inquit sapientia nihil aliud quam facienda ac uitanda praecepit et tunc longe meliores erant uiri postquam docti prodierunt boni desunt simplex enim illa et aperta uirtus in obscuram et sollertem scientiam uersa est docemurque disputare non uiuere fuit sine dubio ut dicitis uetus illa sapientia cum maxime nascens rudis non minus quam ceterae artes quarum in processu subtilitas creuit sed ne opus quidem adhuc erat remediis diligentibus nondum in tantum nequitia surrexerat nec tam late se sparserat poterant uitiis simplicibus obstare remedia simplicia nunc necesse est tanto operosiora esse munimenta quanto uehementiora sunt quibus petimur medicina quondam paucarum fuit scientia herbarum quibus sisteretur fluens sanguis uulnera coirent paulatim deinde in hanc peruenit tam multiplicem uarietatem nec est mirum tunc illam minus negotii habuisse firmis adhuc solidisque corporibus et facili cibo nec per artem uoluptatemque corrupto qui postquam coepit non ad tollendam sed ad inritandam famem quaeri et inuentae sunt mille conditurae quibus auiditas excitaretur quae desiderantibus alimenta erant onera sunt plenis inde pallor et neruorum uino madentium tremor et miserabilior ex cruditatibus quam ex fame macies inde incerti labantium pedes et semper qualis in ipsa ebrietate titubatio inde in totam cutem umor admissus distentusque uenter dum male adsuescit plus capere quam poterat inde suffusio luridae bilis et decolor uultus tabesque in se putrescentium et retorridi digiti articulis obrigescentibus neruorumque sine sensu iacentium torpor aut palpitatio corporum sine intermissione uibrantium quid capitis uertigines dicam quid oculorum auriumque tormenta et cerebri exaestuantis uerminationes et omnia per quae exoneramur internis ulceribus adfecta innumerabilia praeterea febrium genera aliarum impetu saeuientium aliarum tenui peste repentium aliarum cum horrore et multa membrorum quassatione uenientium quid alios referam innumerabiles morbos supplicia luxuriae immunes erant ab istis malis qui nondum se delicis soluerant qui sibi imperabant sibi ministrabant corpora opere ac uero labore durabant aut cursu defatigati aut uenatu aut tellure uersanda excipiebat illos cibus qui nisi esurientibus placere non posset itaque nihil opus erat tam magna medicorum supellectile nec tot ferramentis atque puxidibus simplex erat ex causa simplici ualetudo multos morbos multa fericula fecerunt uide quantum rerum per unam gulam transiturarum permisceat luxuria terrarum marisque uastatrix necesse est itaque inter se tam diuersa dissideant et hausta male digerantur aliis alio nitentibus nec mirum quod inconstans uariusque ex discordi cibo morbus est et illa ex contrariis naturae partibus in eundem conpulsa uentrem redundant inde tam nouo aegrotamus genere quam uiuimus maximus ille medicorum et huius scientiae conditor feminis nec capillos defluere dixit nec pedes laborare atqui et capillis destituuntur et pedibus aegrae sunt non mutata feminarum natura sed uicta est nam cum uirorum licentiam aequauerint corporum quoque uirilium incommoda aequarunt non minus peruigilant non minus potant et oleo et mero uiros prouocant aeque inuitis ingesta uisceribus per os reddunt et uinum omne uomitu remetiuntur aeque niuem rodunt solacium stomachi aestuantis libidine uero ne maribus quidem cedunt pati natae di illas deaeque male perdant adeo peruersum commentae genus inpudicitiae uiros ineunt quid ergo mirandum est maximum medicorum ac naturae peritissimum in mendacio prendi cum tot feminae podagricae caluaeque sint beneficium sexus sui uitiis perdiderunt et quia feminam exuerant damnatae sunt morbis uirilibus antiqui medici nesciebant dare cibum saepius et uino fulcire uenas cadentis nesciebant sanguinem mittere et diutinam aegrotationem balneo sudoribusque laxare nesciebant crurum uinculo brachiorumque latentem uim et in medio sedentem ad extrema reuocare non erat necesse circumspicere multa auxiliorum genera cum essent periculorum paucissima nunc uero quam longe processerunt mala ualetudinis has usuras uoluptatium pendimus ultra modum fasque concupitarum innumerabiles esse morbos non miraberis cocos numera cessat omne studium et liberalia professi sine ulla frequentia desertis angulis praesident in rhetorum ac philosophorum scholis solitudo est at quam celebres culinae sunt quanta circa nepotum focos se iuuentus premit transeo puerorum infelicium greges quos post transacta conuiuia aliae cubiculi contumeliae expectant transeo agmina exoletorum per nationes coloresque discripta ut eadem omnibus leuitas sit eadem primae mensura lanuginis eadem species capillorum ne quis cui rectior est coma crispulis misceatur transeo pistorum turbam transeo ministratorum per quos signo dato ad inferendam cenam discurritur di boni quantum hominum unus uenter exercet quid tu illos boletos uoluptarium uenenum nihil occulti operis iudicas facere etiam si praesentanei non fuerunt quid tu illam aestiuam niuem non putas callum iocineribus obducere quid illa ostrea inertissimam carnem caeno saginatam nihil existimas limosae grauitatis inferre quid illud sociorum garum pretiosam malorum piscium saniem non credis urere salsa tabe praecordia quid illa purulenta et quae tantum non ex ipso igne in os transferuntur iudicas sine noxa in ipsis uisceribus extingui quam foedi itaque pestilentesque ructus sunt quantum fastidium sui exhalantibus crapulam ueterem scias putrescere sumpta non concoqui memini fuisse quondam in sermone nobilem patinam in quam quidquid apud lautos solet diem ducere properans in damnum suum popina congesserat ueneriae spondilique et ostrea eatenus circumcisa qua eduntur interuenientibus distinguebantur echini totam destructique sine ullis ossibus mulli constrauerant piget esse iam singula coguntur in unum sapores in cena fit quod fieri debebat in uentre expecto iam ut manducata ponantur quantulo autem hoc minus est testas excerpere atque ossa et dentium opera cocum fungi grauest luxuriari per singula omnia semel et in eundem saporem uersa ponantur quare ego ad unam rem manum porrigam plura ueniant simul multorum ferculorum ornamenta coeant et cohaereant sciant protinus hi qui iactationem ex istis peti et gloriam aiebant non ostendi ista sed conscientiae dari pariter sint quae disponi solent uno iure perfusa nihil intersit ostrea echini spondili mulli perturbati concoctique ponantur non esset confusior uomentium cibus quomodo ista perplexa sunt sic ex istis non singulares morbi nascuntur sed inexplicabiles diuersi multiformes aduersus quos et medicina armare se coepit multis generibus multis obseruationibus idem tibi de philosophia dico fuit aliquando simplicior inter minora peccantis et leui quoque cura remediabiles aduersus tantam morum euersionem omnia conanda sunt et utinam sic denique lues ista uincatur non priuatim solum sed publice furimus homicidia conpescimus et singulas caedes quid bella et occisarum gentium gloriosum scelus non auaritia non crudelitas modum nouit et ista quamdiu furtim et a singulis fiunt minus noxia minusque monstrosa sunt ex senatus consultis plebisque scitis saeua exercentur et publice iubentur uetata priuatim quae clam commissa capite luerent tum quia paludati fecere laudamus non pudet homines mitissimum genus gaudere sanguine alterno et bella gerere gerendaque liberis tradere cum inter se etiam mutis ac feris pax sit aduersus tam potentem explicitumque late furorem operosior philosophia facta est et tantum sibi uirium sumpsit quantum iis aduersus quae parabatur accesserat expeditum erat obiurgare indulgentis mero et petentis delicatiorem cibum non erat animus ad frugalitatem magna ui reducendus a qua paullum discesserat nunc manibus rapidis opus est nunc arte magistra uoluptas ex omni quaeritur nullum intra se manet uitium in auaritiam luxuria praeceps est honesti obliuio inuasit nihil turpest cuius placet pretium homo sacra res homini iam per lusum ac iocum occiditur et quem erudiri ad inferenda accipiendaque uulnera nefas erat is iam nudus inermisque producitur satisque spectaculi ex homine mors est in hac ergo morum peruersitate desideratur solito uehementius aliquid quod mala inueterata discutiat decretis agendum est ut reuellatur penitus falsorum recepta persuasio his si adiunxerimus praecepta consolationes adhortationes poterunt ualere per se inefficaces sunt si uolumus habere obligatos et malis quibus iam tenentur auellere discant quid malum quid bonum sit sciant omnia praeter uirtutem mutare nomen modo mala fieri modo bona quemadmodum primum militiae uinculum est religio et signorum amor et deserendi nefas tunc deinde facile cetera exiguntur mandanturque iusiurandum adactis ita in iis quos uelis ad beatam uitam perducere prima fundamenta iacienda sunt et insinuanda uirtus huius quadam superstitione teneantur hanc ament cum hac uiuere uelint sine hac nolint quid ergo non quidam sine institutione subtili euaserunt probi magnosque profectus adsecuti sunt dum nudis tantum praeceptis obsequuntur fateor sed felix illis ingenium fuit et salutaria in transitu rapuit nam ut dii immortales nullam didicere uirtutem cum omni editi et pars naturae eorum est bonos esse ita quidam ex hominibus egregiam sortiti indolem in ea quae tradi solent perueniunt sine longo magisterio et honesta conplexi sunt cum primum audiere unde ista tam rapacia uirtutis ingenia uel ex se fertilia at illis aut hebetibus et obtusis aut mala consuetudine obsessis diu robigo animorum effricanda est ceterum ut illos in bonum pronos citius educit ad summa et hos inbecilliores adiuuabit malisque opinionibus extrahet qui illis philosophiae placita tradiderit quae quam sint necessaria sic licet uideas quaedam insident nobis quae nos ad alia pigros ad alia temerarios faciunt nec haec audacia reprimi potest nec illa inertia suscitari nisi causae eorum eximuntur falsa admiratio et falsa formido haec nos quamdiu possident dicas licet hoc patri praestare debes hoc liberis hoc amicis hoc hospitibus temptantem auaritia retinebit sciet pro patria pugnandum esse dissuadebit timor sciet pro amicis desudandum esse ad extremum usque sudorem sed deliciae uetabunt sciet in uxore grauissimum esse genus iniuriae paelicem sed illum libido in contraria inpinget nihil ergo proderit dare praecepta nisi prius amoueris obstatura praeceptis non magis quam proderit arma in conspectu posuisse propiusque admouisse nisi usurae manus expediuntur ut ad praecepta quae damus possit animus ire soluendus est putemus aliquem facere quod oportet non faciet adsidue non faciet aequaliter nesciet enim quare faciat aliqua uel casu uel exercitatione exibunt recta sed non erit in manu regula ad quam exigantur cui credat recta esse quae fecit non promittet se talem in perpetuum qui bonus casu est deinde praestabunt tibi fortasse praecepta ut quod oportet faciat non praestabunt ut quemadmodum oportet si hoc non praestant ad uirtutem non perducunt faciet quod oportet monitus concedo sed id parum est quoniam quidem non in facto laus est sed in eo quemadmodum fiat quid est cena sumptuosa flagitiosius et equestrem censum consumente quid tam dignum censoria nota si quis ut isti ganeones loquuntur sibi hoc et genio suo praestet et deciens tamen sestertio aditiales cenae frugalissimis uiris constiterunt eadem res si gulae datur turpis est si honori reprensionem effugit non enim luxuria sed inpensa sollemnis est mullum ingentis formae quare autem non pondus adicio et aliquorum gulam inrito quattuor pondo et selibram fuisse aiebant tiberius caesar missum sibi cum in macellum deferri et uenire iussisset amici inquit omnia me fallunt nisi istum mullum aut apicius emerit aut p octauius ultra spem illi coniectura processit liciti sunt uicit octauius et ingentem consecutus est inter suos gloriam cum quinque sestertiis emisset piscem quem caesar uendiderat ne apicius quidem emerat numerare tantum octauio fuit turpe non illi qui emerat ut tiberio mitteret quamquam illum quoque reprenderim admiratus est rem qua putauit caesarem dignum amico aliquis aegro adsidet probamus at hoc hereditatis causa facit uultur est cadauer expectat eadem aut turpia sunt aut honesta refert quare aut quemadmodum fiant omnia autem honeste fient si honesto nos addixerimus idque unum in rebus humanis bonum iudicarimus quaeque ex eo sunt cetera in diem bona sunt ergo infigi debet persuasio ad totam pertinens uitam hoc est quod decretum uoco qualis haec persuasio fuerit talia erunt quae agentur quae cogitabuntur qualia autem haec fuerint talis uita erit in particulas suasisse totum ordinanti parum est m brutus in eo libro quem peri kathekontos inscripsit dat multa praecepta et parentibus et liberis et fratribus haec nemo faciet quemadmodum debet nisi habuerit quo referat proponamus oportet finem summi boni ad quem nitamur ad quem omne factum nostrum dictumque respiciat ueluti nauigantibus ad aliquod sidus derigendus est cursus uita sine proposito uaga est quod si utique proponendum est incipiunt necessaria esse decreta illud ut puto concedes nihil esse turpius dubio et incerto ac timide pedem referente hoc in omnibus rebus accidet nobis nisi eximuntur quae reprendunt animos et detinent et ire conarique totos uetant quomodo sint dii colendi solet praecipi accendere aliquem lucernas sabbatis prohibeamus quoniam nec lumine dii egent et ne homines quidem delectantur fuligine uetemus salutationibus matutinis fungi et foribus adsidere templorum humana ambitio istis officiis capitur deum colit qui nouit uetemus lintea et strigiles ioui ferre et speculum tenere iunoni non quaerit ministros deus quidni ipse humano generi ministrat ubique et omnibus praesto est audiat licet quem modum seruare in sacrificiis debeat quam procul resilire a molestis superstitionibus numquam satis profectum erit nisi qualem debet deum mente conceperit omnia habentem omnia tribuentem beneficum gratis quae causa est dis bene faciendi natura errat si quis illos putat nocere nolle non possunt nec accipere iniuriam queunt nec facere laedere etenim laedique coniunctum est summa illa ac pulcherrima omnium natura quos periculo exemit ne periculosos quidem fecit primus est deorum cultus deos credere deinde reddere illis maiestatem suam reddere bonitatem sine qua nulla maiestas est scire illos esse qui praesident mundo qui uniuersa ui sua temperant qui humani generis tutelam gerunt interdum incuriosi singulorum hi nec dant malum nec habent ceterum castigant quosdam et coercent et inrogant poenas et aliquando specie boni puniunt uis deos propitiare bonus esto satis illos coluit quisquis imitatus est ecce altera quaestio quomodo hominibus sit utendum quid agimus quae damus praecepta ut parcamus sanguini humano quantulum est ei non nocere cui debeas prodesse magna scilicet laus est si homo mansuetus homini est praecipiemus ut naufrago manum porrigat erranti uiam monstret cum esuriente panem suum diuidat quare omnia quae praestanda ac uitanda sunt dicam cum possim breuiter hanc illi formulam humani offici tradere omne hoc quod uides quo diuina atque humana conclusa sunt unum est membra sumus corporis magni natura nos cognatos edidit cum ex isdem et in eadem gigneret haec nobis amorem indidit mutuum et sociabiles fecit illa aequum iustumque composuit ex illius constitutione miserius est nocere quam laedi ex illius imperio paratae sint iuuandis manus ille uersus et in pectore et in ore sit homo sum humani nihil a me alienum puto habeamus in commune in commune nati sumus societas nostra lapidum fornicationi simillima est quae casura nisi in uicem obstarent hoc ipso sustinetur post deos hominesque dispiciamus quomodo rebus sit utendum in superuacuum praecepta iactabimus nisi illud praecesserit qualem de quacumque re habere debeamus opinionem de paupertate de diuitiis de gloria de ignominia de patria de exilio aestimemus singula fama remota et quaeramus quid sint non quid uocentur ad uirtutes transeamus praecipiet aliquis ut prudentiam magni aestimemus ut fortitudinem conplectamur iustitiam si fieri potest propius etiam quam ceteras nobis adplicemus sed nil aget si ignoramus quid sit uirtus una sit an plures separatae an innexae an qui unam habet et ceteras habeat quo inter se differant non est necesse fabro de fabrica quaerere quod eius initium quis usus sit non magis quam pantomimo de arte saltandi omnes istae artes se sciunt nihil deest non enim ad totam pertinent uitam uirtus et aliorum scientia est et sui discendum de ipsa est ut ipsa discatur actio recta non erit nisi recta fuerit uoluntas ab hac enim est actio rursus uoluntas non erit recta nisi habitus animi rectus fuerit ab hoc enim est uoluntas habitus porro animi non erit in optimo nisi totius uitae leges perceperit et quid de quoque iudicandum sit exegerit nisi res ad uerum redegerit non contingit tranquillitas nisi inmutabile certumque iudicium adeptis ceteri decidunt subinde et reponuntur et inter missa adpetitaque alternis fluctuantur causa his quae iactationis est quod nihil liquet incertissimo regimine utentibus fama si uis eadem semper uelle uera oportet uelis ad uerum sine decretis non peruenitur continent uitam bona et mala honesta et turpia iusta et iniusta pia et impia uirtutes ususque uirtutum rerum commodarum possessio existimatio ac dignitas ualetudo uires forma sagacitas sensuum haec omnia aestimatorem desiderant scire liceat quanti quidque in censum deferendum sit falleris enim et pluris quaedam quam sunt putas adeoque falleris ut quae maxima inter nos habentur diuitiae gratia potentia sestertio nummo aestimanda sint hoc nescies nisi constitutionem ipsam qua ista inter se aestimantur inspexeris quemadmodum folia per se uirere non possunt ramum desiderant cui inhaereant ex quo trahant sucum sic ista praecepta si sola sunt marcent infigi uolunt sectae praeterea non intellegunt hi qui decreta tollunt eo ipso confirmari illa quo tolluntur quid enim dicunt praeceptis uitam satis explicari superuacua esse decreta sapientiae id est dogmata atqui hoc ipsum quod dicunt decretum est tam mehercules quam si nunc ego dicerem recedendum a praeceptis uelut superuacuis utendum esse decretis in haec sola studium conferendum hoc ipso quo negarem curanda esse praecepta praeciperem quaedam admonitionem in philosophia desiderant quaedam probationem et quidem multam quia inuoluta sunt uixque summa diligentia ac summa subtilitate aperiuntur si probationes necessariae sunt necessaria sunt et decreta quae ueritatem argumentis colligunt quaedam aperta sunt quaedam obscura aperta quae sensu conprehenduntur quae memoria obscura quae extra haec sunt ratio autem non impletur manifestis maior eius pars pulchriorque in occultis est occulta probationem exigunt probatio non sine decretis est necessaria ergo decreta sunt quae res communem sensum facit eadem perfectum certa rerum persuasio sine qua si omnia in animo natant necessaria sunt decreta quae dant animis inflexibile iudicium denique cum monemus aliquem ut amicum eodem habeat loco quo se ut ex inimico cogitet fieri posse amicum in illo amorem incitet in hoc odium moderetur adicimus iustum est honestum iustum autem honestumque decretorum nostrorum continet ratio ergo haec necessaria est sine qua nec illa sunt sed utrumque iungamus namque et sine radice inutiles rami sunt et ipsae radices iis quae genuere adiuuantur quantum utilitatis manus habeant nescire nulli licet aperte iuuant cor illud quo manus uiuunt ex quo impetum sumunt quo mouentur latet idem dicere de praeceptis possum aperta sunt decreta uero sapientiae in abdito sicut sanctiora sacrorum tantum initiati sciunt ita in philosophia arcana illa admissis receptisque in sacra ostenduntur at praecepta et alia eiusmodi profanis quoque nota sunt posidonius non tantum praeceptionem nihil enim nos hoc uerbo uti prohibet sed etiam suasionem et consolationem et exhortationem necessariam iudicat his adicit causarum inquisitionem aetiologian quam quare nos dicere non audeamus cum grammatici custodes latini sermonis suo iure ita appellent non uideo ait utilem futuram et descriptionem cuiusque uirtutis hanc posidonius ethologian uocat quidam characterismon appellant signa cuiusque uirtutis ac uitii et notas reddentem quibus inter se similia discriminentur haec res eandem uim habet quam praecipere nam qui praecipit dicit illa facies si uoles temperans esse qui describit ait temperans est qui illa facit qui illis abstinet quaeris quid intersit alter praecepta uirtutis dat alter exemplar descriptiones has et ut publicanorum utar uerbo iconismos ex usu esse confiteor proponamus laudanda inuenietur imitator putas utile dari tibi argumenta per quae intellegas nobilem equum ne fallaris empturus ne operam perdas in ignauo quanto hoc utilius est excellentis animi notas nosse quas ex alio in se transferre permittitur continuo pecoris generosi pullus in aruis altius ingreditur et mollia crura reponit primus et ire uiam et fluuios temptare minantis audet et ignoto sese committere ponti nec uanos horret strepitus illi ardua ceruix argutumque caput breuis aluus obesaque terga luxuriatque toris animosum pectus tum si qua sonum procul arma dederunt stare loco nescit micat auribus et tremit artus conlectumque premens uoluit sub naribus ignem dum aliud agit uergilius noster descripsit uirum fortem ego certe non aliam imaginem magno uiro dederim si mihi m cato exprimendus sit inter fragores bellorum ciuilium inpauidus et primus incessens admotos iam exercitus alpibus ciuilique se bello ferens obuium non alium illi adsignauerim uultum non alium habitum altius certe nemo ingredi potuit quam qui simul contra caesarem pompeiumque se sustulit et aliis caesareanas opes aliis pompeianas tibi fouentibus utrumque prouocauit ostenditque aliquas esse et rei publicae partes nam parum est in catone dicere nec uanos horret strepitus quidni cum ueros uicinosque non horreat cum contra decem legiones et gallica auxilia et mixta barbarica arma ciuilibus uocem liberam mittat et rem publicam hortetur ne pro libertate decidat sed omnia experiatur honestius in seruitutem casura quam itura quantum in illo uigoris ac spiritus quantum in publica trepidatione fiduciaest scit se unum esse de cuius statu non agatur non enim quaeri an liber cato sed an inter liberos sit inde periculorum gladiorumque contemptus libet admirantem inuictam constantiam uiri inter publicas ruinas non labantis dicere luxuriatque toris animosum pectus proderit non tantum quales esse soleant boni uiri dicere formamque eorum et liniamenta deducere sed quales fuerint narrare et exponere catonis illud ultimum ac fortissimum uulnus per quod libertas emisit animam laeli sapientiam et cum suo scipione concordiam alterius catonis domi forisque egregia facta tuberonis ligneos lectos cum in publicum sterneret haedinasque pro stragulis pelles et ante ipsius iouis cellam adposita conuiuiis uasa fictilia quid aliud paupertatem in capitolio consecrare ut nullum aliud factum eius habeam quo illum catonibus inseram hoc parum credimus censura fuit illa non cena o quam ignorant homines cupidi gloriae quid illa sit aut quemadmodum petenda illo die populus romanus multorum supellectilem spectauit unius miratus est omnium illorum aurum argentumque fractum est et in milliens conflatum at omnibus saeculis tuberonis fictilia durabunt uale l annaei epistularum moralium ad lucilium liber sextus decimus xcui tamen tu indignaris aliquid aut quereris et non intellegis nihil esse in istis mali nisi hoc unum quod indignaris et quereris si me interrogas nihil puto uiro miserum nisi aliquid esse in rerum natura quod putet miserum non feram me quo die aliquid ferre non potero male ualeo pars fati est familia decubuit fenus offendit domus crepuit damna uulnera labores metus incucurrerunt solet fieri hoc parum est debuit fieri decernuntur ista non accidunt si quid credis mihi intimos adfectus meos tibi cum maxime detego in omnibus quae aduersa uidentur et dura sic formatus sum non pareo deo sed adsentior ex animo illum non quia necesse est sequor nihil umquam mihi incidet quod tristis excipiam quod malo uultu nullum tributum inuitus conferam omnia autem ad quae gemimus quae expauescimus tributa uitae sunt horum mi lucili nec speraueris immunitatem nec petieris uesicae te dolor inquietauit epistulae uenerunt parum dulces detrimenta continua propius accedam de capite timuisti quid tu nesciebas haec te optare cum optares senectutem omnia ista in longa uita sunt quomodo in longa uia et puluis et lutum et pluuia sed uolebam uiuere carere tamen incommodis omnibus tam effeminata uox uirum dedecet uideris quemadmodum hoc uotum meum excipias ego illud magno animo non tantum bono facio neque di neque deae faciant ut te fortuna in delicis habeat ipse te interroga si quis potestatem tibi deus faciat utrum uelis uiuere in macello an in castris atqui uiuere lucili militare est itaque hi qui iactantur et per operosa atque ardua sursum ac deorsum eunt et expeditiones periculosissimas obeunt fortes uiri sunt primoresque castrorum isti quos putida quies aliis laborantibus molliter habet turturillae sunt tuti contumeliae causa uale xcuii erras mi lucili si existimas nostri saeculi esse uitium luxuriam et neglegentiam boni moris et alia quae obiecit suis quisque temporibus hominum sunt ista non temporum nulla aetas uacauit a culpa et si aestimare licentiam cuiusque saeculi incipias pudet dicere numquam apertius quam coram catone peccatum est credat aliquis pecuniam esse uersatam in eo iudicio in quo reus erat p clodius ob id adulterium quod cum caesaris uxore in operto commiserat uiolatis religionibus eius sacrificii quod pro populo fieri dicitur sic summotis extra consaeptum omnibus uiris ut picturae quoque masculorum animalium contegantur atqui dati iudicibus nummi sunt et quod hac etiamnunc pactione turpius est stupra insuper matronarum et adulescentulorum nobilium stilari loco exacta sunt minus crimine quam absolutione peccatum est adulterii reus adulteria diuisit nec ante fuit de salute securus quam similes sui iudices suos reddidit haec in eo iudicio facta sunt in quo si nihil aliud cato testimonium dixerat ipsa ponam uerba ciceronis quia res fidem excedit ciceronis epistularum ad atticum liber primus accersiuit ad se promisit intercessit dedit iam uero o di boni rem perditam etiam noctes certarum mulierum atque adulescentulorum nobilium introductiones nonnullis iudicibus pro mercedis cumulo fuerunt non uacat de pretio queri plus in accessionibus fuit uis seueri illius uxorem dabo illam uis diuitis huius tibi praestabo concubitum adulterium nisi feceris damna illa formonsa quam desideras ueniet illius tibi noctem promitto nec differo intra comperendinationem fides promissi mei extabit plus est distribuere adulteria quam facere hoc uero matribus familiae denuntiare est hi iudices clodiani a senatu petierant praesidium quod non erat nisi damnaturis necessarium et inpetrauerant itaque eleganter illis catulus absoluto reo quid uos inquit praesidium a nobis petebatis an ne nummi uobis eriperentur inter hos tamen iocos inpune tulit ante iudicium adulter in iudicio leno qui damnationem peius effugit quam meruit quicquam fuisse corruptius illis moribus credis quibus libido non sacris inhiberi non iudicis poterat quibus in ea ipsa quaestione quae extra ordinem senatusconsulto exercebatur plus quam quaerebatur admissum est quaerebatur an post adulterium aliquis posset tutus esse apparuit sine adulterio tutum esse non posse hoc inter pompeium et caesarem inter ciceronem catonemque commissum est catonem inquam illum quo sedente populus negatur permisisse sibi postulare florales iocos nudandarum meretricum si credis spectasse tunc seuerius homines quam iudicasse et fient et facta sunt ista et licentia urbium aliquando disciplina metuque numquam sponte considet non est itaque quod credas nos plurimum libidini permisisse legibus minimum longe enim frugalior haec iuuentus est quam illa cum reus adulterium apud iudices negaret iudices apud reum confiterentur cum stuprum committeretur rei iudicandae causa cum clodius isdem uitiis gratiosus quibus nocens conciliaturas exerceret in ipsa causae dictione credat hoc quisquam qui damnabatur uno adulterio absolutus est multis omne tempus clodios non omne catones feret ad deteriora faciles sumus quia nec dux potest nec comes deesse et res ipsa etiam sine duce sine comite procedit non pronum est tantum ad uitia sed praeceps et quod plerosque inemendabiles facit omnium aliarum artium peccata artificibus pudori sunt offenduntque deerrantem uitae peccata delectant non gaudet nauigio gubernator euerso non gaudet aegro medicus elato non gaudet orator si patroni culpa reus cecidit at contra omnibus crimen suum uoluptati est laetatur ille adulterio in quod inritatus est ipsa difficultate laetatur ille circumscriptione furtoque nec ante illi culpa quam culpae fortuna displicuit id praua consuetudine euenit alioquin ut scias subesse animis etiam in pessima abductis boni sensum nec ignorari turpe sed neglegi omnes peccata dissimulant et quamuis feliciter cesserint fructu illorum utuntur ipsa subducunt at bona conscientia prodire uult et conspici ipsas nequitia tenebras timet eleganter itaque ab epicuro dictum puto potest nocenti contingere ut lateat latendi fides non potest aut si hoc modo melius hunc explicari posse iudicas sensum ideo non prodest latere peccantibus quia latendi etiam si felicitatem habent fiduciam non habent ita est tuta scelera esse possunt secura esse non possunt hoc ego repugnare sectae nostrae si sic expediatur non iudico quare quia prima illa et maxima peccantium est poena peccasse nec ullum scelus licet illud fortuna exornet muneribus suis licet tueatur ac uindicet inpunitum est quoniam sceleris in scelere supplicium est sed nihilominus et hae illam secundae poenae premunt ac sequuntur timere semper et expauescere et securitati diffidere quare ego hoc supplicio nequitiam liberem quare non semper illam in suspenso relinquam illic dissentiamus cum 