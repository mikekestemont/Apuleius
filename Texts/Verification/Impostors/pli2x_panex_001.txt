bene ac sapienter patres conscripti maiores instituerunt ut rerum agendarum ita dicendi initium a precationibus capere quod nihil rite nihilque prouidenter homines sine deorum immortalium ope consilio honore auspicarentur qui mos cui potius quam consuli aut quando magis usurpandus colendusque est quam quum imperio senatus auctoritate reipublicae ad agendas optimo principi gratias excitamur quod enim praestabilius est aut pulchrius munus deorum quam castus et sanctus et diis simillimus princeps ac si adhuc dubium fuisset forte casuque rectores terris an aliquo numine darentur principem tamen nostrum liqueret diuinitus constitutum non enim occulta potestate fatorum sed ab ioue ipso coram ac palam repertus electus est quippe inter aras et altaria eodemque loci quem deus ille tam manifestus ac praesens quam caelum ac sidera insedit quo magis aptum piumque est te iupiter optime maxime antea conditiorem nunc conseruatorem imperii nostri precari ut mihi digna consule digna senatu digna principe contingat oratio utque omnibus quae dicentur a me libertas fides ueritas constet tantumque a specie adulationis absit gratiarum actio mea quantum abest a necessitate equidem non consuli modo sed omnibus ciuibus enitendum reor ne quid de principe nostro ita dicant ut idem illud de alio dici potuisse uideatur quare abeant ac recedant uoces illae quas metus exprimebat nihil quale ante dicamus nihil enim quale antea patimur nec eadem de principe lam quae prius praedicemus neque enim eadem secreto loquimur quae prius discernatur orationibus nostris diuersitas temporum et ex ipso genere gratiarum agendarum intelligatur cui quando sint actae nusquam ut deo nusquam ut numini blandiamur non enim de tyranno sed de ciue non de domino sed de parente loquimur unum ille se ex nobis et hoc magis excellit atque eminet quod unum ex nobis putat nec minus hominem se quam hominibus praeesse meminit intelligamus ergo bona nostra dignosque nos illis usu probemus atque identidem cogitemus quam sit indignum si maius principibus praestemus obsequium qui seruitute ciuium quam qui libertate laetantur et populus quidem romanus dilectum principum seruat quantoque paullo ante concentu formosum alium hunc fortissimum personat quibusque aliquando clamoribus gestum alterius et uocem huius pietatem abstinentiam mansuetudinem laudat quid nos ipsi diuinitatem principis nostri an humanitatem temperantiam facilitatem ut amor et gaudium tulit celebrare uniuersi solemus iam quid tam ciuile tam senatorium quam illud additum a nobis optimi cognomen quod peculiare huius et proprium arrogantia priorum principum fecit enimuero quam commune quam ex aequo quod felices nos felicem illum praedicamus alternisque uotis haec faciat haec audiat quasi non dicturi nisi fecerit comprecamur ad quas ille uoces lacrymis etiam ac multo pudore suffunditur agnoscit enim sentitque sibi non principi dici igitur quod temperamentum omnes in illo subito pietatis calore seruauimus hoc singuli quoque meditatique teneamus sciamusque nullum esse neque sincerius neque acceptius genus gratiarum quam quod illas acclamationes aemuletur quae fingendi non habent tempus quantum ad me attinet laborabo ut orationem meam ad modestiam principis moderationemque submittam nec minus considerabo quid aures eius pati possint quam quid uirtutibus debeatur magna et inusitata principis gloria cui gratias acturus non tam uereor ne me in laudibus suis parcum quam ne nimium putet haec me cura haec difficultas sola circumstat nam merenti gratias agere facile est patres conscripti non enim periculum est ne quum loquar de humanitate exprobrari sibi superbiam credat quum de frugalitate luxuriam quum de clementia crudelitatem quum de liberalitate auaritiam quum de benignitate liuorem quum de continentia libidinem quum de labore inertiam quum de fortitudine timorem ac ne illud quidem uereor ne gratus ingratusue uidear prout satis aut parum dixero animaduerto enim etiam deos ipsos non tam accuratis adorantium precibus quam innocentia et sanctitate laetari gratioremque existimari qui delubris eorum puram castamquem mentem quam qui meditatum carmen intulerit sed parendum est senatusconsulto quo ex utilitate publica placuit ut consulis uoce sub titulo gratiarum agendarum boni principes quae facerent recognoscerent mali quae facere deberent id nunc eo magis solemne ac necessarium est quod parens noster priuatas gratiarum actiones cohibet et comprimit intercessurus etiam publicis si permitteret sibi uetare quod senatus iuberet utrumque caesar auguste moderate et quod alibi tibi gratias agi non sinis et quod hic sinis non enim a te ipso tibi honor iste sed agentibus habetur cedis affectibus nostris nec nobis munera tua praedicare sed audire tibi necesse est saepe ego mecum patres conscripti tacitus agitaui qualem quantumque esse oporteret cuius ditione nutuque maria terrae pax bella regerentur quum interea fingenti formantique mihi principem quem aequata diis immortalibus potestas deceret nunquam uoto saltem concipere succurrit similem huic quem uidemus enituit aliquis in bello sed obsoleuit in pace alium toga sed non et arma honestarunt reuerentiam ille terrore alius amorem humanitate captauit ille quaesitam domi gloriam in publico hic in publico partam domi perdidit postremo adhuc nemo exstitit cuius uirtutes nullo uitiorum confinio laederentur at principi nostro quanta concordia quantusque concentus omnium laudum omnisque gloriae contigit ut nihil seueritati eius hilaritate nihil grauitati simplicitate nihil maiestati humanitate detrahitur iam firmitas iam proceritas corporis iam honor capitis et dignitas oris ad hoc aetatis indeflexa maturitas nec sine quodam munere deum festinatis senectutis insignibus ad augendam maiestatem ornata caesaries nonne longe lateque principem ostentant talem esse oportuit quem non bella ciuilia nec armis oppressa respublica sed pax et adoptio et tandem exorata terris numina dedissent an fas erat nihil differre inter imperatorem quem homines et quem dii fecissent quorum quidem in te caesar auguste iudicium et fauor tunc statim quum ad exercitum proficiscereris et quidem inusitato indicio enituit nam ceteros principes aut largus cruor hostiarum aut sinister uolatus auium consulentibus nuntiauit tibi ascendenti de more capitolium quamquam non id agentium ciuium clamor ut iam principi occurrit siquidem omnis turba quae limen insederat ad ingressum tuum foribus reclusis illa quidem ut tunc arbitrabatur deum ceterum ut docuit euentus te consalutauit imperatorem nec aliter a cunctis omne acceptum est nam ipse intelligere nolebas recusabas enim imperare recusabas quod bene erat imperaturi igitur cogendus fuisti cogi porro non poteras nisi periculo patriae et nutatione reipublicae obstinatum enim tibi non suscipere imperium nisi seruandum fuisset quare ego illum ipsum furorem motumque castrensem reor exstitisse quia magna ui magnoque terrore modestia tua uincenda erat ac sicut maris coelique temperiem turbines tempestatesque commendant ita ad augendam pacis tuae gratiam illum tumultum praecessisse crediderim habet has uices conditio mortalium ut aduersa ex secundis ex aduersis secunda nascantur occultat utrorumque semina deus et plerumque bonorum malorumque caussae sub diuersa specie latent magnum quidem illud seculo dedecus magnum reipublicae uulnus impressum est imperator et parens generis humani obsessus captus inclusus ablata mitissimo seni seruandorum hominum potestas ereptumque principi illud in principatu beatissimum quod nihil cogitur si tamen haec sola erat ratio quae te publicae salutis gubernaculis admoueret prope est ut exclamem tanti fuisse corrupta est disciplina castrorum ut tu corrector emendatorque contingeres inductum pessimum exemplum ut optimum opponeretur postremo coactus princeps quos nollet occidere ut daret principem qui cogi non posset olim tu quidem adoptari merebare sed nescissemus quantum tibi deberet imperium si ante adoptatus esses exspectatum est tempus in quo liqueret non tam accepisse te beneficium quam dedisse confugit in sinum tuum concussa respublica ruensque imperium super imperatorem imperatoris tibi uoce delatum est imploratus adoptione et accitus es ut olim duces magni a peregrinis externisque bellis ad opem patriae ferendam reuocari solebant ita filius ac parens uno eodemque momento rem maximam inuicem praestitistis ille tibi imperium dedit tu illi reddidisti solus ergo ad hoc aeui pro munere tanto paria accipiendo fecisti immo ultro dantem obligasti communicato enim imperio solicitior tu ille securior factus est o nouum atque inauditum ad principatum iter non te propria cupiditas proprius metus sed aliena utilitas alienus timor principem fecit uidearis licet quod est amplissimum consequutus inter homines felicius tamen erat illud quod reliquisti sub bono principe priuatus esse desiisti assumptus es in laborum curarumque consortium nec te laeta et prospera stationis istius sed aspera et dura ad capessendam eam compulerunt suscepisti imperium postquam alium suscepti poenitebat nulla adoptati cum eo qui adoptabat cognatio nulla necessitudo nisi quod uterque optimus erat dignusque alter eligi alter eligere itaque adoptatus es non ut prius alius atque alius in uxoris gratiam adsciuit enim te filium non uitricus sed princeps eodemque animo diuus nerua pater tuus factus est quo erat omnium nec decet aliter filium adsumi si adsumatur a principe an senatum populumque romanum exercitus prouincias socios transmissurus uni successorem e sinu uxoris accipias summaeque potestatis heredem tantum intra domum tuam quaeras non per totam ciuitatem circumferas oculos et hunc tibi proximum hunc coniunctissimum existimes quem optimum quem diis simillimum inueneris imperaturus omnibus eligi debet ex omnibus non enim seruulis tuis dominum ut possis esse contentus quasi necessario herede sed principem ciuibus daturus es imperator superbum istud et regium nisi adoptes eum quem constet imperaturum fuisse etiamsi non adoptasses fecit hoc nerua nihil interesse arbitratus genueris an elegeris si perinde sine iudicio adoptentur liberi ac nascuntur nisi tamen quod aequiore animo ferunt homines quem princeps parum feliciter genuit quam quem male elegit sedulo ergo uitauit hunc casum nec iudicia hominum sed deorum etiam in consilium assumsit itaque non tua in cubiculo sed in templo nec ante genialem torum sed ante puluinar iouis optimi maximi adoptio peracta est qua tandem non seruitus nostra sed libertas et salus et securitas fundabatur sibi enim dii gloriam illam uindicauerunt horum opus horum illud imperium nerua tantum minister fuit teque qui adoptaret tam paruit quam tu qui adoptabaris allata erat ex pannonia laurea id agentibus diis ut inuicti imperatoris exortum uictoriae insigne decoraret hanc imperator nerua in gremio iouis collocarat quum repente solito maior et augustior aduocata hominum concione deorumque te filium sibi hoc est unicum auxilium fessis rebus adsumsit inde quasi deposito imperio qua securitate qua gloria laetus nam quantulum refert deponas an partiaris imperium nisi quod difficilius hoc est non secus ac praesenti tibi innixus tuis humeris se patriamque sustentans tua iuuenta tuo robore inualuit statim consedit omnis tumultus non adoptionis opus istud fuit sed adoptati atque adeo temere fecerat nerua si adoptasset alium oblitine sumus ut nuper post adoptionem non desierit seditio sed coeperit irritamentum istud irarum et fax tumultus fuisset nisi incidisset in te an dubium est ut dare posset imperium imperator qui reuerentiam amiserat auctoritate eius effectum esse cui dabatur simul filius simul caesar mox imperator et consors tribuniciae potestatis et omnia pariter et statim factus es quae proxime parens uerus tantum in alterum filium contulit magnum hoc tuae moderationis indicium quod non solum successor imperii sed particeps etiam sociusque placuisti nam successor etiamsi nolis habendus est non est habendus socius nisi uelis credentne posteri patricio et consulari et triumphali patre genitum quum fortissimum amplissimum amantissimum sui exercitum regeret imperatorem non ab exercitu factum eidem quum germaniae praesideret germanici nomen hinc missum nihil ipsum ut imperator fieret agitasse nihil fecisse nisi quod meruit et paruit paruisti enim caesar et ad principatum obsequio peruenisti nihilque magis a te subiecti animi factum est quam quod imperare coepisti iam caesar iam imperator iam germanicus absens et ignarus et post tanta nomina quantum ad te pertinet priuatus magnum uideretur si dicerem nescisti te imperatorem futurum eras imperator et esse te nesciebas ut uero ad te fortunae tuae nuntius uenit malebas quidem hoc esse quod fueras sed non erat liberum annon obsequereris principi ciuis legatus imperatori filius patri ubi deinde disciplina ubi mos a maioribus traditus quodcunque imperator munus iniungeret aequo animo paratoque subeundi quid enim si prouincias ex prouinciis ex bellis bella mandaret eodem illum uti iure posse putes quum ad imperium reuocet quo sit usus quum ad exercitum miserit nihilque interesse ire legatum an redire principem iubeat nisi quod maior sit obsequii gloria in eo quod quis minus uelit augebat auctoritatem iubentis in summum discrimen auctoritas eius adducta utque magis parendum imperanti putares efficiebatur eo quod ab aliis minus parebatur ad hoc audiebas senatus populique consensum non unius neruae iudicium illud illa electio fuit nam qui ubique sunt homines hoc idem uotis expetebant ille tantum iure principis occupauit primusque fecit quod omnes facturi erant nec hercule tantopere cunctis factum placeret nisi placuisset antequam fieret at quo dii boni temperamento potestatem tuam fortunamque moderatus es imperator titulis et imaginibus et signis ceterum modestia labore uigilantia dux et legatus et miles quum iam tua uexilla tuas aquilas magno gradu anteires neque aliud tibi ex illa adoptione quam filii pietatem filii obsequium adsereres longamque huic nomini aetatem longamque gloriam precarere te prouidentia deorum primum in locum prouexerat tu adhuc in secundo resistere atque etiam senescere optabas priuatus tibi uidebaris quamdiu imperator et alius esset audita sunt uota tua sed in quantum optimo illi et sanctissimo seni utile fuit quem dii coelo uindicauerunt ne quid post illud diuinum et immortale factum mortale faceret deberi quippe maximo operi hanc uenerationem ut nouissimum esset auctoremque eius statim consecrandum ut quandoque inter posteros quaereretur an illud iam deus fecisset ita ille nullo magis nomine publicus parens quam quia tuus ingens gloria ingensque fama quum abunde expertus esset quam bene humeris tuis sederet imperium tibi terras te terris reliquit eo ipso carus omnibus ac desiderandus quod prospexerat ne desideraretur quem tu lacrymis primum ita ut filium decuit mox templis honestasti non imitatus illos qui hoc idem sed alia mente fecerunt dicauit coelo tiberius augustum sed ut maiestatis crimen induceret claudium nero sed ut irrideret uespasianum titus domitianus titum sed ille ut dei filius hic ut frater uideretur tu sideribus patrem intulisti non ad metum ciuium non in contumeliam numinum non in honorem tuum sed quia deum credis minus est hoc quum fit ab his qui et sese deos putant sed licet illum aris puluinaribus flamine colas non alio magis tamen deum et facis et probas quam quod ipse talis es in principe enim qui electo successore fato concessit una itemque certissima diuinitatis fides est bonus successor num ergo tibi ex immortalitate patris aliquid arrogantiae accessit num hos proximos diuinitate parentum desides ac superbos potius quam illos ueteres et antiquos aemularis qui hoc ipsum imperium peperere quod modo hostes inuaserant contemserantque quoniam imperatoris pulsi fugatique non aliud maius habebatur indicium quam si triumpharetur ergo sustulerant animos et iugum excusserant nec iam nobiscum de sua libertate sed de nostra seruitute certabant ac ne inducias quidem nisi aequis conditionibus inibant legesque ut acciperent dabant at nunc rediit omnibus terror et metus et uotum imperata faciendi uident enim romanum ducem unum ex illis ueteribus et priscis quibus imperatorium nomen addebant contecti caedibus campi et infecta uictoriis maria accipimus obsides ergo non emimus nec ingentibus damnis immensisque muneribus paciscimur ut uicerimus rogant supplicant largimur negamus utrumque ex imperii maiestate agunt gratias qui impetrauerunt non audent queri quibus negatum est an audeant qui sciant te adsedisse ferocissimis populis eo ipso tempore quod amicissimum illis difficillimum nobis quum danubius ripas gelu iungit duratusque glacie ingentia tergo bella transportat quum ferae gentes non telis magis quam suo coelo suo sidere armantur sed ubi in proximo tu non secus ac si mutatae temporum uices essent illi quidem latibulis suis clausi tenebantur nostra agmina percursare ripas et aliena occasione si permitteres uti ultroque hiemem suam barbaris inferre gaudebant haec tibi apud hostes ueneratio quid apud milites quam admirationem quemadmodum comparasti quum tecum inediam tecum ferrent sitim quum in illa meditatione campestri militaribus turmis imperatorium puluerem sudoremque misceres nihil a ceteris nisi robore ac praestantia differens quum libero marte nunc cominus tela uibrares nunc uibrata susciperes alacer uirtute militum et laetus quoties aut cassidi tuae aut clypeo grauior ictus incideret laudabas quippe ferientes hortabarisque ut auderent et audebant iam quum spectator moderatorque ineuntium certamina uirorum arma componeres tela tentares ac si quid durius accipienti uideretur ipse uibrares quid quum solatium fessis aegris opem ferres non tibi moris tua inire tentoria nisi commilitonum ante lustrasses nec requiem corpori nisi post omnes dare hac mihi admiratione dignus imperator non uideretur si inter fabricios et scipiones et camillos talis esset tunc enim illum imitationis ardor semperque melior aliquis accenderet postquam uero studium armorum a manibus ad oculos ad uoluptatem a labore translatum est postquam exercitationibus nostris non ueteranorum aliquis cui decus muralis aut ciuica sed graeculus magister assistit quam magnum est unum ex omnibus patrio more patria uirtute laetari et sine aemulo ac sine exemplo secum certare secum contendere ac sicut imperat solus solum ita esse qui debeat imperare nonne incunabula haec tibi caesar et rudimenta quum puer admodum parthica lauro gloriam patris augeres nomenque germanici iam tum mererere quum ferociam superbiamque barbarorum ex proximo auditus magno terrore cohiberes rhenumque et euphratem admirationis tuae fama coniungeres quum orbem terrarum non pedibus magis quam laudibus peragrares apud eos semper maior et clarior quibus postea contigisses et necdum imperator necdum dei filius eras germaniam quidem quum plurimae gentes ac prope infinita uastitas interiacentis soli tum pyrenaeus alpes immensique alii montes nisi his comparentur muniunt dirimuntque per hoc omne spatium quum legiones duceres seu potius tanta uelocitas erat raperes non uehiculum unquam non equum respexisti leuis hic non subsidium itineris sed decus et cum ceteris subsequebatur ut cuius nullus tibi usus nisi quum die statiuorum proximum campum alacritate discursu puluere attolleres initium laboris mirer an finem multum est quod perseuerasti plus tamen quod non timuisti ne perseuerare non posses nec dubito quin ille qui te inter illa germaniae bella ab hispania usque ut ualidissimum praesidium exciuerat iners ipse alienisque uirtutibus tunc quoque inuidus imperator quum ope earum indigeret tantam admirationem tui non sine quodam timore conceperit quantam ille genitus ioue post saeuos labores duraque imperia regi suo indomitus semper indefessusque referebat quum aliis super alias expeditionibus munere alio dignus inuenireris tribunus uero disiunctissimas terras teneris adhuc annis uiri firmitate lustrasti iam tunc praemonente fortuna ut diu penitus perdisceres quae mox praecipere deberes neque enim prospexisse castra breuemque militiam quasi transisse contentus ita egisti tribunum ut esse statim dux posses nihilque discendum haberes tempore docendi cognouisti per stipendia decem mores gentium regionum situs opportunitates locorum et diuersam aquarum coelique temperiem ut patrios fontes patriumque sidus ferre consuesti quoties equos quoties emerita arma mutasti ueniet ergo tempus quo posteri uisere uisendum tradere minoribus suis gestient quis sudores tuos hauserit campus quae refectiones tuas arbores quae somnum saxa praetexerint quod denique tectum magnus hospes impleueris ut tunc ipsi tibi ingentium ducum sacra uestigia iisdem in locis monstrabantur uerum haec olim in praesentia quidem quisquis paullo uetustior miles hic te commilitone censetur quotus enim quisque cuius tu non ante commilito quam imperator inde est quod prope omnes nomine appellas quod singulorum fortia facta commemoras nec habent adnumeranda tibi pro republica uulnera quibus statim laudator et testis contigisti sed magis praedicanda moderatio tua quod innutritus bellicis laudibus pacem amas nec quia uel pater tibi triumphalis uel adoptionis tuae die dicata capitolino ioui laurus idcirco ex occasione omni quaeris triumphos non times bella nec prouocas magnum est imperator auguste magnum est stare in danubii ripa si transeas certum triumphi nec decertare cupere cum recusantibus quorum alterum fortitudine alterum moderatione efficitur nam ut ipse nolis pugnare moderatio fortitudo tua praestat ut neque hostes tui uelint accipiet ergo aliquando capitolium non mimicos currus nec falsae simulacra uictoriae sed imperatorem ueram ac solidam gloriam reportantem pacem tranquillitatem et tam confessa hostium obsequia ut uincendus nemo fuerit pulchrius hoc omnibus triumphis neque enim unquam nisi ex contemptu imperii nostri factum est ut uinceremus quod si quis barbarus rex eo insolentiae furorisque processerit ut iram tuam indignationemque mereatur nae ille siue interfuso mari seu fluminibus immensis seu praecipiti monte defenditur omnia haec tam prona tamque cedentia uirtutibus tuis sentiet ut subsedisse montes flumina exaruisse interceptum mare illatasque non classes nostras sed terras ipsas arbitretur uideor iam cernere non spoliis prouinciarum et extorto sociis auro sed hostilibus armis captorumque regum catenis triumphum grauem uideor ingentia ducum nomina nec indecora nominibus corpora noscitare uideor intueri immanibus ausis barbarorum onusta fercula et sua quemque facta uinctis manibus sequentem mox ipsum te sublimem instantemque curru domitarum gentium tergo ante currum autem clypeos quos ipse perfoderis nec tibi opima defuerint si quis regum uenire in manus audeat nec modo telorum tuorum sed etiam oculorum minarumque coniectum toto campo totoque exercitu opposito perhorrescat meruisti proxima moderatione ut quandocunque te uel inferre uel propulsare bellum coegerit imperii dignitas non ideo uicisse uidearis ut triumphares sed triumphare quia uiceris aliud ex alio mihi occurrit quam speciosum est enim quod disciplinam castrorum lapsam exstinctamque refouisti depulso prioris seculi malo inertia et contumacia et dedignatione parendi tutum est reuerentiam tutum caritatem mereri nec ducum quisquam aut non amari a militibus aut amari timet et inde offensae gratiaeque pariter securi instant operibus adsunt exercitationibus arma moenia uiros aptant quippe non is princeps qui sibi imminere sibi intendi putet quod in hostes paretur quae persuasio fuit illorum qui hostilia quum facerent timebant iidem ergo torpere militaria studia nec animos modo sed et corpora ipsa languescere gladios etiam incuria hebetari retundique gaudebant duces porro nostri non tam regum exterorum quam suorum principum insidias nec tam hostium quam commilitonum manus ferrumque metuebant est haec natura sideribus ut parua et exilia ualidiorum exortus obscuret similiter imperatoris aduentu legatorum dignitas inumbratur tu tamen maior omnibus quidem eras sed sine ullius deminutione maior eandem auctoritatem praesente te quisque quam absente retinebat quin etiam plerisque ex eo reuerentia accesserat quod tu quoque illos reuerebare itaque perinde summis atque infimis carus sic imperatorem commilitonemque miscueras ut studium omnium laboremque et tanquam exactor intenderes et tanquam particeps sociusque releuares felices illos quorum fides et industria non per internuntios et interpretes sed ab ipso te nec auribus tuis sed oculis probabantur consecuti sunt ut absens quoque de absentibus nemini magis quam tibi crederes iam te ciuium desideria reuocabant amoremque castrorum superabat caritas patriae iter inde placidum ac modestum ut plane a pace redeuntis nec uero ego in laudibus tuis ponam quod aduentum tuum non pater quisquam non maritus expauit affectata aliis castitas tibi ingenita et innata interque ea quae imputare non possis nullus in exigendis uehiculis tumultus nullum circa hospitia fastidium annona quae ceteris ad hoc comitatus accinctus et parens diceres magnum aliquem ducem ac te potissimum ad exercitus ire adeo nihil aut certe parum intererat inter imperatorem factum et breui futurum quam dissimilis nuper alterius principis transitus si tamen transitus ille non populatio fuit cum abactus hospitum exerceret omniaque dextra laeuaque perusta et attrita ut si uis aliqua uel ipsi illi barbari quos fugiebat inciderent persuadendum prouinciis erat illud iter domitiani fuisse non principis itaque non tam pro tua gloria quam pro utilitate communi edicto subiecisti quid in utrumque uestrum esset impensum adsuescat imperator cum imperio calculum ponere sic exeat sic redeat tanquam rationem redditurus edicat quid absumpserit ita fiet ut non absumat quod pudeat dicere praeterea futuri principes uelint nolint sciant tamen propositisque duobus exemplis meminerint perinde coniecturam de moribus suis homines esse facturos prout hoc uel illud elegerint nonne his tot tantisque meritis nouos aliquos honores nouos titulos merebare at tu etiam nomen patris patriae recusabas quam longa nobis cum modestia tua pugna quam tarde uicimus nomen illud quod alii primo statim principatus die ut imperatoris et caesaris receperunt tu usque eo distulisti donec tu quoque beneficiorum tuorum parcissimus aestimator iam te mereri fatereris itaque soli omnium contigit tibi ut pater patriae esses ante quam fieres eras enim in animis in iudiciis nostris nec publicae pietatis intererat quid uocarere nisi quod ingrata sibi uidebatur si te imperatorem potius uocaret et caesarem quum patrem experiretur quod quidem nomen qua benignitate qua indulgentia exerces ut cum ciuibus tuis quasi cum liberis parens uiuis ut reuersus imperator qui priuatus exieras agnoscis agnosceris eosdem nos eundem te putas par omnibus et hoc tantum ceteris maior quo melior ac primum qui dies ille quo exspectatus desideratusque urbem tuam ingressus es iam hoc ipsum quod ingressus es quam mirum laetumque nam priores inuehi et importari solebant non dico quadriiugo curru et albentibus equis sed humeris hominum quod arrogantius erat tu sola corporis proceritate elatior aliis et excelsior non de patientia nostra quendam triumphum sed de superbia principum egisti ergo non aetas quemquam non ualetudo non sexus retardauit quo minus oculos insolito spectaculo impleret te paruuli noscere ostentare iuuenes mirari senes aegri quoque neglecto medentium imperio ad conspectum tui quasi ad salutem sanitatemque prorepere inde alii se satis uixisse te uiso te recepto alii nunc magis esse uiuendum praedicabant feminas etiam tunc foecunditatis suae maxima uoluptas subiit quum cernerent cui principi ciues cui imperatori milites peperissent uideres referta tecta ac laborantia ac ne eum quidem uacantem locum qui non nisi suspensum et instabile uestigium caperet oppletas undique uias angustumque tramitem relictum tibi alacrem hinc atque inde populum ubique par gaudium paremque clamorem tam aequaliter ab omnibus ex aduentu tuo laetitia percepta est quam omnibus uenisti quae tamen ipsa cum ingressu tuo creuit ac prope in singulos gradus adaucta est gratum erat cunctis quod senatum osculo exciperes ut dimissus osculo fueras gratum quod equestris ordinis decora honore nominum sine monitore signares gratum quod tantum non ultro clientibus salutatis quasdam familiaritatis notas adderes gratius tamen quod sensim et placide et quantum respectantium turba pateretur incederes quod occursantium populus te quoque te immo maxime adstaret quod primo statim die latus tuum crederes omnibus neque enim stipatus satellitum manu sed circumfusus undique nunc senatus nunc equestris ordinis flore prout alterutrum frequentiae genus inualuisset silentes quietosque lictores tuos subsequebare nam milites nihil a plebe habitu tranquillitate modestia differebant ubi uero coepisti capitolium adscendere quam laeta omnibus adoptionis tuae recordatio quam peculiare gaudium eorum qui te primi eodem loco salutauerant imperatorem quin etiam deum ipsum tuum praecipuam uoluptatem operis sui percepisse crediderim ut quidem iisdem uestigiis institisti quibus parens tuus ingens illud deorum prolaturus arcanum quae circumstantium gaudia quam recens clamor quam similis illi dies qui hunc genuit diem ut plena altaribus augusta uictimis cuncta ut in unius salutem collata omnium uota quum sibi se ac liberis suis intelligerent precari quae pro te precarentur inde tu in palatium quidem sed eo uultu sed ea moderatione ut si priuatam domum peteres ceteri ad penates suos quisque iteraturus gaudii fidem ubi nulla necessitas gaudendi est onerasset alium eiusmodi introitus tu quotidie admirabilior et melior talis denique qualis alii principes futuros se tantum pollicentur solum ergo te commendat augetque temporis spatium iunxisti enim ac miscuisti res diuersissimas securitatem olim imperantis et incipientis pudorem non tu ciuium amplexus ad pedes tuos deprimis nec osculum manu reddis manet imperatori quae prior oris humanitas dexterae uerecundia incedebas pedibus incedis laetabaris labore laetaris eademque omnia illa circa te nihil in ipso te fortuna mutauit liberum est ingrediente per publicum principe subsistere occurrere comitari praeterire ambulas inter nos non quasi contingas et copiam tui non ut imputes facis haeret lateri tuo quisquis accessit finemque sermoni suus cuique pudor non tua superbia facit regimur quidem a te et subiecti tibi sed quemadmodum legibus sumus nam et illae cupiditates nostras libidinesque moderantur nobiscum tamen et inter nos uersantur emines excellis ut honor ut potestas quae super homines quidem hominum sunt tamen ante te principes fastidio nostri et quodam aequalitatis metu usum pedum amiserant illos ergo humeri ceruicesque seruorum super ora nostra te fama te gloria te ciuium pietas super ipsos principes uehunt te ad sidera tollit humus ita communis et confusa principis uestigia nec uereor patres conscripti ne longior uidear quum sit maxime optandum ut ea pro quibus aguntur principi gratiae multa sint quae quidem reuerentius fuerit integra illibataque cogitationibus uestris reseruari quam carptim breuiterque perstringi quia fere sequitur ut illa quidem de quibus taceas tanta quanta 