falsos fratres qui subintrauerunt auscultare libertatem nostram quam habemus in christo ut nos in seruitutem redigerent ad horam cessimus subiectioni quidam haec sic legunt nec ad horam cessimus subiectioni et est sensus integer cum superiori ut neque graecus titus compulsus sit circumcidi nec tamen nos cessimus uel ad horam subiectioni id est ut in aliquibus cederemus quoniam tamen in plurimis codicibus et latinis et graecis ista sententia est ad horam cessimus subiectioni id est ferimus quae illis facienda uidebantur sed non ut semper sequeremur multis modis probatur legendum ita esse ad horam cessimus subiectioni primum quia uere cessit nam et timotheum circumcidit propter iudaeos ut ait in actibus apostolorum cap xui ergo mentiri non debuit apostolus deinde nec ad horam quis diceret si negare opus fuerat omnino factum et certe si petro restitit quid est hic nec ad horam cessimus item si supra dictum neque titus qui mecum erat graecus compulsus est circumcidi non ergo in omnibus nec semper aut multum postremo propter inductos fratres qui erant miscentes iudaismum christianismo et hinc propter iudaeos declarauit certe semper consilium suum ut aliquando cederet etiam his rebus quae uerae sunt nam hinc ille sensus est qui iudaeus ut iudaeos lucrifacerem et caetera huiusmodi ergo nunc propter subinductos falsos fratres quoniam multi pseudoapostoli quos falsos fratres dicit quidam coeperunt addere subintrare persuasionibus suis atque auscultare libertatem uerborum apostolicorum id est intrare cupiebant nos an ueri apostoli tamen christi an tentabant libertatem nostram quam habemus in christo cum ergo illorum consilium uideremus ut nos inducerent in seruitutem ad horam quidem cessimus subiectioni id est ad breue tempus ut aliqua faceremus non hoc cuicumque sed perfecto et in fide corroborato permissum intelligere debemus ut propter christum aliqua faciat quae extra regulam sunt dummodo ea quae facit prosint legi id est ut animae liberentur et id multis in locis probatum et a paulo gestum ostendemus uti cedat non uerae regulae exinde corrigat atque inducat ad ueram regulam multos hinc et illud est quod concedit et secundas nuptias et quod ipsas nuptias et quod etiam cibos et omnes cibos et idolothitos cibos quamquam prohibeat fiducia tamen et certae fidei concedit cum enim christus in animo sit et christus nutriatur per fidem in nobis cedere ad tempus regulae non uerae periculum non est si modo tamen hoc ideo faciamus ut eos adducere ad ueram regulam ipsa prima societate possimus denique sic subiungit cessimus subiectioni sed ad horam ut ueritas euangelii permaneat apud uos uos qui a nobis instructi o galatae non cessimus ut et uos faciatis sed ut illis satisfieret atque inducerentur ad ueram regulam et apud uos ueritas euangelii ut permaneret ab his autem qui uidentur esse aliquid quales aliquando fuerint nihil mea interest deus hominis faciem non accipit ita positum ab his quasi ex his qui uidentur esse aliquid uel ab his qui ab ipsis prouenerunt pseudo apostoli tamen aliquid essent id est mutarentur sequerentur iam euangelium quicumque igitur nunc uidentur esse aliquid et ab his orti sunt ut ante tales fuerint nunc uero integri hoc est enim esse aliquid quales ante fuerint id est aliquando nihil inquit mea interest sufficit enim mihi qualis sit neque curo qualis ante fuerit et adiungit causam deus enim hominis faciem non accipit sed mentem sed fidem utrum graecus utrum iudaeus utrum aliquid fuerit non hoc deus accipit sed quid sit et an fidem susceperit et euangelium non enim in praeiudicio ueritatis acceptat deus personam neque ego illos accepi qui dicebantur columnae esse hoc est ergo quod ait mihi enim qui aliquid existimantur esse nihil contulerunt hoc est nihil me docuerunt nihil addiderunt sed euangelium meum probauerunt ergo et uobis nihil debuit addi ad euangelium quod uobis pronuntiaui sed magis contra cum uidissent quoniam creditum est mihi euangelium praeputii sicut petro circumcisionis qui operatus est petro in apostolatum circumcisionis operatus est mihi in gentibus et cognita gratia quae data est mihi petrus et ioannesh qui uidebantur columnae esse dexteras dederunt ordo mihi illi praecipui uiri petrus et ioannes et iacobus qui columnae esse uidebantur dexteras dederunt id est consensum commodarunt cum uiderent mihi creditum esse euangelium praeputii id est per gentes eodem modo creditum ut petro euangelium creditum est circumcisionis ut euangelizaret per iudaeos quare autem creditum mihi sicut illis subiunctum est qui enim operatus est petro in apostolatum circumcisionis operatus est et mihi in gentibus id est unus deus atque idem deus ipse operatus est ut petrus euangelizaret iudaeis et mihi ut ego euangelizarem gentibus qua gratia cognita quae data est mihi quod et ego pari modo per gentes apostolus factus sum dei gratia coactus petrus et iacobus et ioannes qui uidebantur columnae esse id est qui sustentabant ecclesiam ut columnae sustentant culmina et caetera isti inquam tales uel tanti dexteras mihi dederunt id est copulauerunt amicitiam et pacem et firmitatem et unum euangelium se habere pronuntiauerunt uos ergo galatae peccatis et neque meum sequimini euangelium neque petri iacobi ioannis qui columnae sunt ecclesiae dum additis ea quae a nullo approbata hoc enim agit in hac omni narratione peccare galatas addendo ad fidem in christum obseruationem legis iudaicae et sabbati et circumcisionis et barnabae societatis non mihi tantum dexteras dederunt societatis sed etiam barnabae qui mecum fuit socius plus autem adiecit ne uideretur sibi tantum creditum uerum autem probatum est euangelium pauli si probatum est et barnabae qui comes fuit pauli cui data est societas per dexteras ab his qui in hierosolimis apostolatum gerebant et euangelium nuntiabant iudaeis unum uerum probat esse euangelium apud omnes et galatas errare ut nos in gentibus ipsi autem in circumcisione praedicarent ad hoc dexteras dederunt consensum commodantes in euangelium et mihi et barnabae ut nos praedicaremus in gentibus ipsi autem iudaeis hoc est in circumcisione euangelium praedicarent tantummodo ut pauperum memores essemus ita si quid corrigendum esset corrigerent et monerent si quidem quod addendum putauissent adiecissem quid tamen illud ut pauperum memores essemus in omni epistola sua paulus ita agit cum igitur ista tractarent paulus et barnabas cum ioanne et petro et iacobo admissum euangelium est eodem modo ut tradit paulus et confirmatum est de hac tantummodo disputatione non admitti opera ad salutem non libenter audierunt monuerunt tamen ut memores tantum pauperum essemus ita et ipsum consentiunt non ibi esse spem salutis si in pauperes opera efficiamus sed tantummodo quid admonent ut memores essemus pauperum non uti consumamus omnem actionem nostram sed non habentibus id quod possumus habere commodemus memores tantum ut simus pauperum non in hoc curam et sollicitudinem ponamus totamque uirtutem salutis nostrae retinendae ita pene correctus in hoc est et admonitus tamen non fatetur ut memores essemus inquit non ut hoc ageremus sed ut in memoria haberemus quod est minus quam in hoc operam ponere et hoc solum complere quod etiam sollicitus fui etiam hoc ipsum facere plus adiecit ut etiam de hoc praeter euangelium quod praedicabat habuerit sollicitudinem ut circa pauperes memor esset et quodcumque posset praestaret etiamsi reuera pauper nullus est si modo fidem seruans et in deum credens diuitias expectat saluationis suae nam uictus praesens et paruus est et sufficiens et qui non magnopere constet uel praestanti uel accipienti cum autem uenisset petrus in antiochiam in faciem illi restiti quoniam reprehensus erat non solum inquit euangelium meum probatum est ab his apostolis qui erant in hierusalem neque solum admonitus sum ut pauperum memor essem quod bene officium est necessarium tamen quod ipsum impleuimus et sollicitus fui hoc ipsum ut facerem uerum etiam inquit peccatum petri non tacui in quo libertatem suam ostendit et fiduciam de euangelio suo si quidem quod aliter fiebat a petro reprehendit rursusque etiam illud quod utique petrus reprehensus magis erumperet reprehendere si quid in me uitii esset meque si non recte agerem in euangelio proderet et laesus non parceret cum in antiochiam inquit uenisset petrus non per ecclesiam locutus sum et apud plebem sed in faciem illi restiti id est aperte contradixi et unde fiducia fuit non ipse eum reprehendit sed reprehensum ab omnibus arguit et accusat quoniam reprehensus erat ergo et ille populi iudicio peccauit et accusatus est et populus si quid in me peccati esset pari modo reprehenderet sicut illum reprehendit prius enim quam uenirent quidam ab iacobo cum gentibus edebat cum autem uenissent subtrahebat se timens eos qui erant ex circumcisione et consenserunt cum illo et caeteri iudaei ita ut barnabas consentiret simulationi eorum aperte ipsum peccatum explicat quid fecisset quod quidem peccatum se reprehendisse dicit in petro fortasse nunc tacuisset suffecerat enim correctum esse petrum reprehensione populi et aperta huius accusatione sed quoniam prodest et ad epistolam maxime necessarium idcirco narratur ubi duo agit primum quoniam euangelium suum priuatum non esset reprehensum et ipse cum reprehenderet petrum nihil a petro reprehensionis audierit tunc deinde illud quod dixi maxime necessarium est uti quoniam galatae omisso euangelio primo regulae euangelii adiiciendum aliquid putabant ut et sabbatum obseruarent et circumcisionem et eodem modo uiuerent ut iudaei hoc quoniam galatae faciunt idcirco haec epistola ad illos scribitur unde optime narratur quia id ipsum a paulo reprehensum est in petro et populus reprehendit unde colligitur et hos quoque peccare quomodo autem uel quid admiserit petrus sic subiungit per narrationem prius enim inquit ante quam uenirent quidam a iacobo cum gentibus edebat tenens euangelium integrum et regulam eius ut aequaliter de christo annuncietur et iudaeis et gentibus et non obseruetur cibus iudaeorum sed uiuatur simpliciter more gentium hoc prius inquit faciebat petrus ante quam ab iacobo uenirent quidam iacobus enim frater domini qui auctor est ad simmachianos primus apud hierosolimam sibi hoc adsumendum putauit uti et christum praedicaret et uiueret ut iudaei omnia faciens quae iudaeorum lex praecipit id est quae sibi iudaei obseruanda intellexerunt ab iacobo ergo quidam cum uenissent ad petrum ueritus inquit et timens subtraxit se ne cum gentibus ederet sed hoc reprehendit quod antea cum gentibus edebat et nunc subtraxit se timens eos qui erant ex circumcisione id est homines ab iacobo uenientes atque id parum est quod ipse faciebat inde magnum peccatum quod alii illi consentiebant et consenserunt cum illo et caeteri iudaei sic accipiamus hic iudaeos qui iam tamen christum acceperant ut consentirent illi et christum accipientes et iudaicam disciplinam et obseruantiam nisi enim hoc accipiamus quid erit consenserunt illi si illi suo more uiuentes secundum iudaicam disciplinam agerent sed qui iam euangelium perceperant christo credendo quemadmodum et ipse prius cum gentibus edebat postea illo subtrahente se et timente eos qui uenerant ab iacobo quos timebat scilicet ex circumcisione uiros ita caeteri consenserunt ut non cum gentibus uiuerent sed cum circumcisione id est cum iudaeis et ipsi qui iudaei erant antea ita ut et barnabas consentiret simulationi eorum ita inquit male simulauerant cum iudaeis uiuere dimissis gentibus ut barnabas consentiret illis de quo supra dictum quod socius sit pauli et euangelium integre tenet consensit tamen illis et illorum simulationi quid igitur intelligimus simulationem nam etiam petrus et barnabas et caeteri iudaei uere transierant in hoc ut et iudaica disciplina uitam agerent sed ad tempus propter praesentes et simularent et idcirco inquit et barnabas consensit eorum simulationi ita accipiendum nam neque petrus neque caeteri transierant ad iudaicam disciplinam sed ad tempus consenserant quod quidem aliquoties fit simulata consensione uerumtamen unde peccabat petrus quia non ille ad inducendos iudaeos ista finxerat ut consentiret illis quod fecit ipse paulus et fecisse se gloriatur ut consentiret iudaeis sed ut illos lucrifaceret sed quod petrus simulauit quidem in eo tamen peccauit quod subtrahebat se timens eos qui erant ex circumcisione propter timorem igitur cum simularet seque abstineret a gentibus ipsi simulationi et barnabas consentiret idcirco inquit ego aperte restiti et eum accusaui non recte propter timorem illum ita simulasse deinde sic subsequitur sed cum uidissem quoniam non recte ingrediuntur ad ueritatem euangelii tenebant quidem euangelium et integre tenebant et intelligebant non ita uiuendum quemadmodum uiuunt ex circumcisione sed quoniam simulabant idcirco male euangelium et interpretabantur et male ad ueritatem euangelii non recta uia pergebant hoc ergo cum uiderem dixi petro coram omnibus id est quod supra dixit in faciem restiti et aperte dixi et coram omnibus dixi si tu cum sis iudaeus gentiliter uiuis quomodo gentes cogis iudaizare utique intellexit etiam paulus petrum simulasse propter metum ut non cum gentibus uiueret itaque non hoc illi obiicit quia dicere poterat ille simulaui quid igitur obiecit illi uixisti cum gentibus et uiuis cum gentibus si enim ad tempus consensionem habes sine dubio gentiliter uiuis quoniam simulatio decipit multos peccas cogis enim gentes iudaizare ita et intellexisse ostendit consensisse petrum iudaeis sed simulatione et tamen illum peccare primo quia timuit eos qui uenerant deinde quia caeteri fallebantur et cogebantur iudaizare non intelligentes illum simulare hoc ergo colligit et dixisse memorat si tu petre cum sis iudaeus gentiliter uiuis id est cum gentibus uiuis quomodo ipsas gentes cogis iudaizare id est iudaicam disciplinam agere et in cibis et in obseruationibus nos natura iudaei et non ex gentibus peccatores scientes quia non iustificatur homo ex operibus legis nisi per fidem christi iesu et nos in christo iesu credimus ut iustificemur ex fide et non ex operibus legis quoniam ex operibus non iustificatur omnis caro adhuc pars orationis est ipsius pauli accusantis petrum et ad eum loquentis quod non recte iudaismo consentiret et sic induceret gentes iudaizare nos inquit iudaei id est ego et tu petre et caeteri qui peccatores sumus non tamen ex gentibus sed iudaei sumus nempe in christum fidem sumimus qua utique ratione cum iudaei essemus scilicet quia scimus non iustificari hominem ex operibus legis sed iustificari per fidem et fidem iesu christi cum hoc igitur sciremus nos inquit in christo iesu credidimus et credimus ut iustificemur ex fide non ex operibus legis quia ex operibus legis non iustificatur omnis caro id est homo qui in carne est ergo si hoc scientes credidimus per fidem iustificationem fieri utique erramus si nunc ad iudaismum redimus ex quo transiuimus ut non ex operibus iustificemur sed ex fide et fide in christum ipsa enim fides sola iustificationem dat et sanctificationem ita quaelibet caro siue iudaei siue ex gentibus non ex operibus neque obseruatione legis iudaeorum sed iustificatur ex fide si autem quaerentes iustificari in christo inueniemur et ipsi peccatores ergo et christus peccati minister est etenim peccatores cum sint iudaei et peccatores non ex gentibus et cum accepta fide in christo agimus quod iudaei agunt qui ideo in christum fidem sumimus quia non ex operibus legis iustificari intelleximus hominem in qua uolumus iustificari in christo obseruantes legis opera peccatores efficimur iam fit ut christus peccati minister sit quem ideo accepimus ne peccaremus nunc accepto ipso cum ad peccata redeamus id est iudaizemus factus est christus peccati minister sed hoc inquit absit id est non ita oportet sentire non ita agere ut christus peccati minister sit qui ideo passus est ut peccatum interiret si enim quae destruxi iterum haec aedifico praeuaricatorem me constituo cum enim credidi iudaeus in christo destruxi legem et legis opera nunc autem post credulitatem in christum si reuertor atque ago legis opera aedifico quae destruxi et sum iam praeuaricator qui contra facio quam utilitas et uirtus et causa postulat cuius autem praeuaricator sum non legis sed christi mandata enim christi in praeuaricationem traho si ad iudaismum reuertor et ea obseruare incipio quae condemnaui obseruanda quia intellexi non ex ipsis iustificari hominem sed ex christo ego enim per legem legi mortuus sum ut deo uiuam potest uideri duas leges dixisse paulus unam christi alteram moisi ut ipsi legi mortuum se dicat quae fuit iudaeis data per legem quae a christo data sit ut hoc sit per legem legi mortuus sum id est per legem christi mortuus sum legi iudaeorum ante datae potest autem uideri quod frequenter ait paulus sed et ipse saluator ut idcirco duas leges hinc nominauerit quoniam eadem ipsa uelut duplex est una cum carnaliter altera cum spiritaliter intelligitur ante autem carnaliter intelligebatur et ex operibus et ex circumcisione et caeteris obseruationibus carnaliter intellectis legi seruiebatur at postea quam saluator uerum et spiritale lumen apparuit intelligi lex coepit spiritaliter facta uelut alia cum eadem ipsa lex sit ergo erit sensus ego enim per legem quae nunc spiritaliter intelligitur legi mortuus sum illi scilicet legi quae carnaliter intelligebatur et cum ita sit quia tamen spiritaliter intelligo legem mortuus sum legi carnali ut deo uiuam sic enim deo quis uiuit cum praecepta illa in lege posita non carnaliter intelligit sed spiritaliter id est quid sit uere circumcidi quid sit uerum sabbatum quid caetera quae multis locis et tractata sunt et tractabuntur cum christo crucifixus sum hoc est iam aliam legem accepisse ut iam homo uetus fixus sit cruci id est tota caro id est omnis homo uetus et desideria carnis hoc enim christus misterio suo et mihi egit confixi ergo cum christo sumus cruci uiuo autem iam non ego sed uiuit in me christus id est iam spiritus factus sum spiritaliter intelligendo mandata dei ante totum circa carnem me exhibebam et eius desideriis uel seruiebam uel imperabam nihil spiritaliter intelligens nunc ergo quoniam ipse spiritaliter uiuo uiuit in me christus quod autem nunc uiuo in carne in fide uiuo filii dei et christi hoc est uere spiritaliter uiuere ut cum in carne quis uiuat non propter carnem uiuat neque ex carne sed uiuat deo et christo in fide eorum quod est uiuere spiritaliter de ipso cogitare ipsum loqui ipsum credere ad ipsum desiderio tendere fugere mundum exponere omnia quae in mundo sunt ex animo hoc est fide uiuere a nullo aliud boni sperare quam a christo et a deo hoc est in fide uiuere et dei et christi qui me dilexit et tradidit tantum beneficium ut se pro nobis daret morti et cruci ac sic nos de peccatis liberaret denique sic subsequitur non sum ingratus gratiae dei ut cum ipse me haeredem fecerit per christum et christus se tradiderit pro me ego dimissa omni spe quam habeo in christo redeam ad spem legis ut credam ex operibus legis me iustificari hoc est ingratum esse ei qui mihi tantum praestitit ut pro me se obiiceret et me a peccatis liberaret per peccata in se punita nam si per legem iustitia est ergo christus gratis mortuus est plena conclusio circa errores galatarum et eorum qui ad christianismum iudaismum addunt etenim inquit si iustitia est per legem frustra mortuus est christus si enim ideo mortuus est christus quoniam iustificatio non contingebat ex lege debeo christum tamen sequi sin autem etiam post aduentum christi per legem iustificari me credo non est mortuus christus propter me et gratis mortuus est id est sine causa mortuus est pugnat et aduersum sibi est credere in christum et legis opera sequi cum enim lex ex operibus suis non iustificaret hominem idcirco christus uenit ut morte sua iustificatio homini fieret nunc cum ad legem reditus sit post fidem in christum gratis uidebitur christus mortuus esse ut nihil nobis praestiterit quippe cum iam praestabat hoc lex porro autem non praestabat hoc lex et ideo christus uenit ut ipse praestaret ergo non gratis mortuus est christus sed per ipsum nobis iustificatio prouenit quod si ita est ex operibus legis non est iustitia iii o stulti galatae quis uos fascinauit ante quorum oculos christus iesus proscriptus est et in uobis crucifixus non patiuntur fascinum nisi qui in bono aliquo pollent et patiuntur a malignis et inuidis et cum bonum ex euangelio uero accepissent et in christum crederent et eius promissa sperarent nunc cum adiungere coeperint etiam iudaismi disciplinam quis inquit uos fascinauit ut a bono uestro recederetis estis igitur stulti id est non intelligentes quid autem admiserunt unde stulti sunt quod illis persuasum est colere iudaismum ergo proscriptus christus est id est bona eius distracta et uendita sunt quae utique in nobis erant et iudaismi persuasione proscripta sunt uendita et perdita ergo stulti quorum ante oculos iesus christus proscriptus est ut ea bona in uobis praesentibus perirent ut pereunt illa quae proscribuntur quod non restitistis non repugnastis et idcirco stulti denique et in hac sententia etiam illud est quod in uobis crucifixus est christus hoc enim fecerunt et in uobis illi iudaei qui uobis persuaserunt ut iudaismum sequeremini quod fecerunt christo ut in crucem tollerent sic et persuadendo uobis iudaismi disciplinam et uobis christum crucifixerunt stulti ergo uos galatae perdidistis ex uestris animis christum et eius bona nescio quis igitur uos in bonis uestris fascinauit hoc solum uolo discere a uobis nihil mouebo nihil reprehendam hoc solum inquit uolo discere et a uobis discere ex operibus legis spiritum accepistis an ex auditu fidei quo meliores ad dei cognitionem esse coepistis unde inquit prouenit uobis accipere spiritum ex operibus legis an ex auditu fidei cum ergo uobis euangelizaui ex auditu fidei spiritum accepistis non ergo ex operibus legis aut si non ex operibus legis quare nunc adiungitis iudaicam disciplinam ut ex operibus legis spiritum accipere uos credatis et de deo sentire et deum sperare cum iam accepistis spiritum ex auditu fidei id est quod audistis fidem in christum sequendam quod si ex auditu contra fidem fit cum ex operibus legis spiritum uos accipere creditis cum hac sola fide in christum spiritus detur et datus uobis est sic stulti estis ut cum spiritu coeperitis nunc carne consumemini expressit quid sit ex operibus legis et quid sit ex auditu fidei etenim opera legis nihil aliud agunt nisi ut carni satisfaciant ex carne affectum patiantur carni subueniant secundum carnem igitur sapit qui ex operibus legis iustificari se credit uos igitur inquit sic estis stulti sic non intelligentes dum adiungitis opera ad iustificationem uestram quod est secundum carnem sapere ut cum spiritu coeperitis per euangelium a me datum ut ex auditu fidei in christum acceperitis spiritum nunc exitum actus uestri et uitae carne consumetis id est operibus ad carnem et secundum carnem susceptis tanta passi estis sine causa facile adducit ad patientiam talis oratio quae reprehendit et monet et tamen ipsam reprehensionem rursus reprehendit namque reprehendit quod dixit tanta passi estis sine causa subdens si tamen sine causa monet autem cum dicit tanta passi estis ut cum tolerauerint multa fortiter cum acciperent fidem etiam spiritaliter uiuerent necessario enim qui spiritaliter incipit uiuere dum abiicit mundana dum sustinet cum nouello suo homine inuidiam graecorum et gentium imperiturum multa necesse est patiatur quae utique passos dicit galatas uerum cum tanta passi sitis hoc magis dolendum quod sine causa passi non peruenistis ad praemium ex fide propter quam tanta passi sitis ne desperare tamen uideretur quod dixit sine causa correxit reprehensionem suam dicendo si tamen sine causa possunt enim corrigi ut non sit sine causa quod passi sunt sed habeant causam perseuerationis in fide praemium et confirmationem promissorum ex christi fide qui ergo tribuit uobis spiritum et operatur uirtutes in uobis ex operibus legis operatus est an ex auditu fidei quoniam supra dixit tanta passi estis et exposuit quae passi uiderentur uel talia atque eiusmodi in eo tamen quod tolerauerunt utique uirtutes habuerunt circa tolerantiam coniungit igitur qui tribuit uobis spiritum operatur uirtutes in uobis quibus uirtutibus tanta passi estis et tolerastis iam ex hoc utique intelligere illos facit quod operatus sit in his deus uirtutes plurimas et si operatus est uirtutes tribuit illis spiritum ergo confirmato eo quod datus sit illis spiritus recte procedit interrogatio utrum ex operibus legis operatus sit deus in illis uirtutes an ex auditu fidei utique autem non ex operibus non enim ulla opera a uobis progressa sunt sed audistis fidem et obaudistis fidei et propterea operatus est in uobis deus uirtutes et si operatus est tribuit uobis spiritum operatus est autem et tribuit spiritum si quidem multa et tanta passi estis hoc autem sine quare sine causa quod tamen correxit quod non sine causa nam sperat illos corrigi posse redit igitur ad confirmationem quod ex auditu fidei ista omnia eis prouenerint et id approbat ut numquam mirabile aliquid eueniat et incredibile nisi obaudiatur fidei euangelii dat igitur similitudinem ex lectione quae continet admirabilia passionum quae passi sunt galatae et tolerauerunt per fidem ac propterea per spiritum datum et uirtutem sibi a deo operatam sicut abraham credidit deo et reputatum est ei ad iustitiam in genesi cap xu hoc positum quod abraham credidit deo et reputatum est ei ad iustitiam ita deus operatur uirtutes cum fides prouenerit in hominum animis et fides ut in deum credant reputatum est inquit abrahae ad iustitiam quia credidit deo ergo et uos tanta perpessi estis et tolerastis atque uicistis et uirtutes in uobis operatus est deus atque operatur quia per auditum fidei credidistis deo intellegitur ergo quoniam qui ex fide ii filii sunt abrahae semini enim abrahae promissa sunt multa ipse autem ex fide acceptus est ad iustitiam ergo quicumque sunt ex fide ii sunt filii abrahae ut saepe admonuimus omne misterium quod a domino nostro iesu christo actum est fidem solam quaerit fuit enim pro nobis actum et in nostram resurrectionem actum et liberationem si fidem in misterium christi et in christum habeamus hoc enim praelusit diuinitas et praemisit ut ex fide homo iustificaretur ut reputatum est igitur abrahae ad iustitiam quia fidem habuit sic et nos si fidem habemus in christum eiusque misterium erimus filii abrahae id est reputabitur nobis omnis uita ad iustitiam denique sic adiungit et misterium circa abraham idcirco gestum est ut ex fide iustificarentur homines ex fide scilicet in christum prouidens autem scriptura quia ex fide iustificat gentes deus praedixit abrahae hoc est prophetae ut id quod gerebatur circa unum circa alios pronuntiaretur ad futura saecula prouidens inquit scriptura id est quae futura sunt uidens scriptura id est prophetia quae scripta est quid prouidens quia iustificare habet deus gentes ex fide idcirco eadem scriptura praedixit abrahae quid autem praedixit ex fide iustificari gentes denique subiungit exemplum scripturae quod benedicentur id est in quo abraham ad iustitiam reputatus est scilicet ex fide hoc exemplum de genesi est ergo qui ex fide sunt benedicentur quod est ad iustitiam illis reputabitur et a deo benedicentur benedicentur autem a deo iustificati iustificari autem est liberari a lege seruitutis ergo ii qui ex fide benedicentur quia ex fide benedictus est abraham benedicentur totum igitur fides est hoc ad galatas quemadmodum reuocatur scilicet quoniam tantum ex fide non ex operibus benedictio prouenit et iustificatio illi igitur errauerunt qui praeter fidem quam acceperunt in iesum christum dominum nostrum adiungendam etiam legem putauerunt et praecepta legis idest ut ex operibus iustificationem crederent denique ita adiungit ut et contrarium doceat ex operibus quid proueniat ne ueluti hoc aestiment galatae et fidem retinere credant in christum et nihilominus prodesse sibi amplius posse si agant aliquid et ex operibus at contra apostolus negat ex operibus benedictionem prouenire sed quod est etiam grauius et contrarium benedictioni sub maledictione esse eos qui ex operibus agunt quicumque enim ex operibus legis sunt sub maledictione sunt uehementer igitur adiunxit non modo non benedici eos qui ex operibus sunt sed etiam eos esse sub maledictione qui ex operibus legis sunt quod autem dixit ex operibus legis intelligamus esse etiam opera christianitatis maxime illa quae saepe apostolus mandat sicut sibi mandatum ait pauperum memores simus et caetera quae in hoc apostolo ad uiuendum praecepta retinentur quaeque opera ab apostolo omni christiano implenda mandantur alia igitur opera legis scilicet obseruationes immolationes agni cum iam pascha completum sit per christum caeteraque opera quae faciunt etiam circa circumcisionem et cibos uel habendos uel praestandos intelligamus igitur opera legis cum nescimus christus qui 