humiliauit et se exinaniuit factus inquit ut subditus usque ad mortem scilicet crucis ecce in hoc ipso cum dixit subditus factus graece autem aperte et plene cum dictum quod est subauditor effectus in quo ut dixit in hoc ipso expressum quod paulo ante diximus quoniam a patre missus est si enim subauditor uerum est illud et integre dictum qui me huc misit et subditus factus certe potest utrumque non solum per illam rationem accipi atque intelligi quia et in christo deus est et est in filio pater et in patre filius sed quod etiam in multis locis simile reperimus ut et mittentis sit auctoritas et uoluntas obtemperantis etenim ut apud poetas si cum pater mercurium mittens imperio suo misit mercurius autem patris cum pareret imperio se ipsum composuit et se exinaniuit ut uolaret et iter tenderet si fas est diuinis talia comparare intelligi licet et patris imperio dei omnipotentis missum christum et christus filius eo ipso quod imperio obtemperabat se exinaniuit ut hominis formam sumeret et in carne ueniret et serui imaginem sustineret se humilians et obauditor factus obauditor autem usque ad mortem quam illam mortem multa enim genera mortis sunt nam primum esse in carne mortis est deinde accipere omnia peccata carnis et ipsa mors est ideo adiectum usque ad mortem quam mortem crucis inquit etenim nos saluator morte non liberauit sed morte crucis liberauit omne enim misterium non in morte tantum sed christi sed et in morte crucis unde dixit paulus fidem se habere in christum et in christum ipsum crucifixum quibus omnibus quid colligitur ergo christus et aliis consuluit et se humilem fecit propter quod et deus exaltauit illum et donauit illi nomen ut in nomine iesu omnes genua flectant coelestium terrestrium et infernorum et omnis lingua confiteatur quoniam dominus iesus christus in gloria dei patris quid istud sit quod nunc dictum est quia ideo deus filium suum exaltauit et ei donauit nomen quod supra omnia nomina est et quod sit hoc ipsum nomen et quare nunc haec donauerit atque concesserit etsi magni tractatus est magnaeque doctrinae tamen nos id quale sit breuiter admonemus christus id est qui cum deo est et apud deum iuxta deum et idcirco etiam ipse deus cui hic ex operatione eius prouenit ut et christus esset iesus et exaltaretur et supra omnia nomina nomen acciperet inquam iste in eo quod est forma dei est uere iungitur copulatur unumque est et idcirco et deus est per quem creata sunt omnia et in quo quod effectum est uita est et hoc fuit a principio et sine logo factum est nihil qui iungitur simpliciter hoc aures accipiant num ipso tempore filius non dicebatur intelligi quidem potest quoniam uirtute dei ut deus ipse et forma dei ipse deus nomen hoc et hoc uocabulum postea acceperit posteaquam in mundum descendens id est ipsam praecidit et uicit et mortem superauit ut iam mors non dominaretur quod si tanta haec eius opera et tanta misericordia dei per hoc ab illo munus impletum est in reditu atque reuersione hoc nomen accepit et hinc exaltatus est et hanc gratiam consecutus est ut filii nomen acciperet quod nomen supra omne nomen est sed catholica disciplina dicit et semper fuisse patrem et semper filium et ita et dicendum est et intelligendum uerumtamen quoniam apud nos hic error est natus quod constet ante in carne descensum nunquam filium dictum esse nec nunc ita expositio ista currit et sententiam suam tenet ut cum dictum sit quod se ipsum exinaniuerit et cum dei esset forma formam serui acceperit et figuram in similitudine inuentus hominis et factus et usque ad mortem se humiliauerit et mortem crucis et adiunctum ita sit propter quod deus illum exaltauit uidetur propter ipsam passionem exaltatus esse et accepisse se hanc gratiam ut hoc nomen acciperet quod supra omne nomen est propter istam inquam causam sic enim dicit paulus quod si ita est quasi intelligi uult ante hoc non fuisse nomen ut fuerit uirtus dei fuerit etiam forma fuerit in eo quod et deus et fuerit apud deum ac propterea quasi non conueniat ut tunc filii nomen acceperit sed posteaquam missus in quo intelligimus iam ex eo quod missus est illum esse patrem et hunc filium deinde propter opera propter misterium propter passionem qua uita mors est morte ipsa christi propter hanc inquam gratiam accepit nomen quod supra omne nomen est ut tantum nomen accesserit res eadem fuerit et ante id est atque ipsa uirtus non ut nunc primum res fuerit quando in carnem uenit sed cum res uenit id est uirtus et sapientia et actus et operatio tamen dictus fuerit et fuerit nunc autem ipse cum induit carnem ut dictum est ipse inquam post passionem et post mortem crucis qua uicit omnem mortem et omnia peccata uocabulum acceperit filii quod uocabulum supra omne nomen est quid enim est quod possit accipi aequale quod comparari possit cum filii nomine etenim amicitia sanguinis coniunctio germanitas et caetera inferiora sunt omnia siue ministrorum siue angelorum siue quaecumque alia dixerimus est igitur filius supra omne nomen quod nomen dedit deus christo post passionem post crucem uideri tamen potest prope non ita esse ut uerum sit quod filius supra omne nomen sit etenim si filius non dicitur nisi cum pater sit et pater cum filius sit numquid etiam hoc nomen filius supra illud nomen est quod pater est utique non quomodo ergo filius nomen cum acciperet supra omne nomen accepit utique circa alia sine dubio nomina accipienda sunt supraque omnia alia hoc nomen fili sit nam pater cum filio iunctus est et aequalia nomina ista sunt quantum ad nomina etsi non sit filius nomen supra patris nomen nec pater nomen supra filii nomen uirtus illa quae dicitur pater supra est supra illam uirtutem quae dicitur filius nomen tamen uel filius uel pater aequalia inter se sunt quod si ita est filius supra omne nomen est quia pater cum filio simul supra omne nomen est cui nomini et in quo nomine iesu christi omnis homo genua curuat et orat neque homo tantum sed omnia coelestia et omnia terrena et omnia sub terris quae inferius esse dicuntur et item omnis uox confitetur quod iesus christus dominus noster in gloria patris est et fuit semper haec ergo gloria ei data est ut gloria sit ipse patris quoniam et pater eum genuit et ab eo creatus mundus est et saluatus et uita mors est et salus aeternitasque quae quaesita est his omnibus qui in ipsum credunt mortem in christi morte uicerunt quapropter mihi charissimi quemadmodum semper obauditis non tanquam in praesentiam tantum sed multo magis nunc in absentia cum metu et tremore salutem uestram operamini deus est enim qui operatur in uobis et uoluntate et efficacia pro bona uoluntate post misterium totius administrationis editum quod ista positum fuerat uti praeceptum confirmaretur quo monebat ut omnis homo non de se cogitaret neque curam gereret ut et dominus noster iesus suo misterio egit subiungitur ut dixi exhortatio ut se inuicem diligant primo cum dixit illos charissimos sibi et dilectissimos deinde sicuti inquit mihi obaudientes fuistis ita semper obaudistis non in praesentia tantum sed magis ac magis in absentia et obaudistis cum timore et tremore quare autem magis ac magis uel quia dies praecedunt uel quia in absentia plus timendus est ille qui monet quid autem istud quod hortatur et monet ut agant atque operentur salutem suam et agant obseruantes atque obedientes cum timore inquit et tremore ut timor ad animum tremor uero ad corpus referatur magnum autem misterium quod intente audire debemus quod consulentes et curam aliis gerentes nobis magis salutem operamur deinde quod in nobis praestans sit nobis salutem operari sic enim dixit salutem uestram operamini sed rursus ne unusquisque parum gratiam deo referat si ipse sibi salutem operari uideatur adiectum est illud deus est enim qui operatur in uobis et uoluntate et efficacia pro bona uoluntate ergo salutem uestram inquit operamini sed ipsa operatio tamen a deo est deus enim operatur in uobis et operatur ut uelitis ita et uelle quasi nostrum est unde nos operamur nobis salutem et tamen quia ipsum uelle a deo nobis operatur fit ut ex deo et operationem et uoluntatem habeamus ita utrumque mixtum est ut et nos habeamus uoluntatem et dei sit ipsa uoluntas et quia habemus uoluntatem adsit efficacia pro bona uoluntate magis autem hominis alligat timorem cum dicit deus est enim qui operatur in uobis etenim si in ipsis deus est qui operatur sine dubio in timore esse debemus ne faciamus contra dei uoluntatem aut minus agendo aut non cum timore et tremore operatur autem deus in nobis et uelle et agere pro bona uoluntate ita qui non ex deo operatur primum non habet uelle deinde etiam si habuerit uelle efficaciam non habet quia non habet bonam uoluntatem omnia facite sine murmurationibus et haesitationibus uel retractationibus ista duo sunt monita ut cum agimus aliquid iam fidentes iam in deum credentes et mandata diuina exequimur ue apostolica uel prophetica uel euangelica non habeamus murmurationem id est querelas obtemperandi cum obtemperamus ne quid inquit agamus uel cum dubitatione aliqua uel cum ratiocinatione ac retractatione faciendum enim uel non esse faciendum uel quia ex necessitate facias si conqueraris non est obtemperantis bona uoluntas ut sitis sine querela graecus ait ut sitis sine culpatione id est ut querela de uobis non sit et hoc dixerit latinus sine querela et inculpabiles denique hoc sequitur et sinceri filii dei immaculati in medio prauae generationis et peruersae si enim hoc modo uiuatis et hoc modo obediatis non eritis maculati inquit latinus graecus tamen ita posuit id est filii sine uituperatione hoc est et supra dictum sinceri autem sitis nunc ubi in medio prauae generationis et peruersae quid hoc significet si saluata anima hoc modo filius dei fit si ita uiuat quemadmodum nunc cum in mundo est in medio est in praua generatione et peruersa id est in hac uita ergo cum in hac uita sumus laborandum nobis est ut peruersitatem istam fugientes et prauitatem generationis istius id est creaturae in qua sumus immaculati sine uituperatione sinceri dei filii uiuamus facientes omnia sine uituperatione et sine retractatione non ergo facere tantum sufficit sed et hoc modo facere ut nulla sit apud nos uel retractatio uel admurmuratio et querela faciendi quae si in uita ista faciamus mens enim deuota iam deo tunc efficitur inter filios dei si faciat praecepta dei uolens cupida sine querela et faciat nunc cum in medio sit prauae generationis atque peruersae in quibus lucetis ita ut luminaria in mundo magna exhortatio cum iam in hoc ipso in quo in hoc mundo sumus emineamus iam in hac praua generatione et peruersa emineamus autem ita ut mundi luminaria simus quae in ipso mundo ut sol atque luna et ut caeterae stellae lucentes fide enim et cognitione dei secundum diuina praecepta uiuentes excellunt christiani et ut lux et splendor in hoc mundo existunt etenim si praeter caeteros homines omnia quaeque mala sunt uincunt et occultos daemones opprimunt et iniquitates produnt uincentes tenebras et opera tenebrarum agunt in hoc mundo ut luminaria et lumen omnibus praestant uerbum uitae obtinentes ad gloriam mihi in die christi et uobis praemium est quod ita uiuitis si quidem luminaria in mundo estis et mihi ad gloriam eritis in die christi id est cum iudicaturus uenerit christus ego per uos habeo gloriam quia uitae uerbum obtinetis id est quia christum cognouistis quod est uerbum uitae quia in christo quod factum est uita est ergo christus uerbum uitae est unde cognoscitur quantum sit beneficium et quanta gloria eorum qui animas aliorum corrigunt quoniam non in uacuum cucurri haec erit mihi inquit gloria per diem christi quod uos liberaui et labor meus non in uacuum laborauit neque in uacuum cucurrit labor genus est species laboris est currere ergo cum genus proposuisset non in uacuum laboraui quod esse poterat uel corpore uel lingua uel monitione uel instantia adiecit speciem certam non in uacuum cucurri hic uel labor est itineris uel labor affectus ut hoc persuaderet et cito persuaderet hoc est non in uacuum cucurri sed si laboro in uictima et obsequio fidei uestrae laetor et gratulor omnibus uobis hoc idem et iamuos laetamini mihi quod supra per praeceptum datum est hic in exhortatione ponitur uti non nostri tantum curam habeamus sed etiam unusquisque et aliorum quod si ita est et gratulatio et ex nobis nascitur de nobis et de aliis hoc ait sed si laboro inquit in uictima et obsequio fidei uestrae hoc est ut pro uobis etiam mori paratus sim dummodo obsequar uobis et fidem uestram confirmem laetor et gratulor omnibus uobis sic ergo et uos laetamini mihi ut pariter et curam nostri omnes geramus et de nobis inuicem laetemur spero autem in domino iesu christo timotheum celeriter mittere uobis ut et ego bono animo possim esse cognoscens quae penes uos sunt hoc autem de mandatis est uere autem curam illorum gerit siquidem et mittere alterum qui eadem praestet illis pollicetur et a quo cognoscat quae agant philippenses timotheum suum carissimum promittit breui se esse missurum et quoniam omnis actus noster deo est assignandus ut a deo compleatur spero inquit in domino iesu christo quod uobis mittam timotheum et celeriter mittam causa cur mittat subiungitur ut et ego bono animo sim cognoscens quae uos agatis aut quemadmodum circa uos res sit quod autem dixit ut et ego bono animo possim esse spero enim uos bono esse animo quod omnia praecepta seruatis et fidem in iesu christo unde bono animo estis ideo autem ego mittere timotheum celeriter uolo ut et ego bono animo possim esse cum cognosco quae sunt penes uos uel ex moribus uestris uel ex aliorum neminem enim habeo qui mecum sit unanimis quare timotheum polliceatur ostendit et dat causas quia neminem unanimem habet id est qui eamdem mentem gerat habes unam causam subiunxit alteram qui fideliter sollicitus est de uobis uere iste mittendus qui et mihi sit charissimus et uestri curam gerat et sollicitudinem pro uobis habeat omnes enim sua quaerunt non quae sunt iesu christi quoniam dixit solus est et neminem inquit habeo qui mihi sit unanimis de caeteris quas causas ponit scilicet quae secunda est pietas nam si timotheus datur qui fideliter sollicitus sit pro uobis et hanc causam subiunxit uitium atque peccatum omnes sua quaerunt id est solliciti sunt sua defendunt sua custodiunt et ad hoc christiani non est quid enim est christiani quaerere potius in quocumque socio fratre quam quae christi sunt id est fidem in christum societatem amorem scientiam potest tamen illud intelligi quae sunt id est de christo euangelizare sed experimentum eius optime scitis id est probationem de eo habetis graecus ita posuit scire debetis percipite atque cognoscite qualem probationem eius habeam denique iuste connectitur quod sequitur quoniam sicuti patri filius mecum seruiuit in euangelio apparet ergo quid sit non quae sunt iesu christi quaerunt seruiuit inquit mecum timotheus in euangelio sicuti patri filius breuiter quemadmodum seruierit ostendit quanquam dixerit mecum seruiuit in euangelio sed quomodo seruiuit ut seruit filius patri in charitate et obsequio maiore seruiuit mecum timotheus in euangelio mecum enim inquit seruiuit non mihi seruiuit hunc igitur spero me mittere mox posteaquam commendauit personam et affectum et diligentiam subiunxit quod talem uirum missurus sit spero inquit me mittere hoc et supra spero in domino quod autem dixit mox hoc est quod supra celeriter ut uidero quae circa me sint mittam timotheum sed cum uidero quae circa me sint confido autem in domino quod et ipse cito ueniam magno affectu et magna monitione hoc adiunxit quod cum mittat timotheum tamen se promittat esse uenturum confido enim inquit in domino quia circa me omnia recte erunt necessarium tamen existimaui epaphroditum fratrem et commilitonem meum uestrum autem apostolum et ministrum desiderii mei mittere ad uos licet promiserit timotheum celeriter se missurum tamen quia habet adhuc quamdam moram cum missurum se dixit nunc mittit epaphroditum necessarium inquit mittere ad uos epaphroditum commendat personam postea subiunxit causam commendatio personae est fratrem in lege commilitonem castris et in labore euangelii uestrum autem apostolum ecce epaphroditum apostolum nominat omnis enim qui mittitur et qui propter euangelium mittitur apostolus dici potest denique hinc illi apostoli dicti xii uel xi a ministerio quo mittebantur praedicare ita quicumque ad hoc mittitur apostolus dici potest quod autem dixit uestrum apostolum uel quia ad uos mittitur alii enim ad alia loca uel quem uos de uestris elegistis apostolum ministrum inquit tamen desiderii mei quod est autem desiderium meum ut uos audiatis ut uos uerbum obtineatis quia desiderans et conscupiscens erat omnium uestrum nunc subiungit causam quare ipsum mittat etenim timotheum celeriter se missurum dixit ut bono animo possit esse cognoscens quae penes uos sunt nunc hunc mittit quia desiderat uos et concupiscit uos omnes et aegre est se esse absentem probat autem quod aegre ferat sic et taediabatur propter quod audiebatis esse infirmum hoc inquit taedio laborabat et audiebatis illum infirmum esse corpore id est aegrotare an hoc significat taediabatur ut sibi sua causa sit quod in aegrotatione fuit et ex ipsa causa taediabatur et propterea aeger fuit quia desiderauit uos et concupiuit inde ergo iam mitto illum uobis nam et infirmus fuit usque ad mortem sed dominus misertus est eius nec illius tantum sed etiam mei ut non tristitiam habeam ostendit cur uel desiderabat philippenses uel taediabatur qui usque ad mortem inquit fuit infirmus in tali aegrotatione magna sunt desideria et uehementia ad mortem inquit aegrotabat dominus autem misertus est eius ecce quoniam beneficium a domino et hic in uita sentimus deinde quia et festinare ad mortem debemus licet enim peccati ministerium mundus sit et idcirco fugiendus tamen et desiderare uitam in mundo peccatum non est et si debet desiderari recte dictum sed dominus misertus est eius deinde quoniam omne quod ad uitam hic agimus si et iusti simus et nobis prosimus et aliis merito nostri miseretur deus et reseruat in uita sic denique adiungit non illius tantum deus misertus est sed etiam mei ut non tristitiam habeam etenim si supra dictum ministrum desiderii mei de ipso epaphrodito si enim perderem ministrum desiderii mei contristarer et tristitiam haberem ergo multi seruantur et deus eorum miseretur per quos aliquid agitur quod ad ministerium saluationis pertineat simul et nos pro huiusmodi hominibus rogare debemus ne tristitiam habeamus si illos amiserimus quorum auxilio utimur in diuinis rebus agendis insinuandis enuntiandis festinantius itaque misi eum discreuit missiones suas nam de epaphrodito misi inquit de timotheo celeriter inquit spero me mittere uobis et tamen supra necessarium existimaui mittere ad uos non de eo est quod missurus est sed quod iam missus unde hic conclusit misi ad uos ut cum uideritis illum denuo gratulemini et ego sine tristitia sim iunxit et hanc causam cur illum miserit supra ideo misi quia desiderabat uos et concupiscebat nunc ad ipsos philippenses ut uos gaudeatis et denuo gratulemini cum illum uideritis quid est denuo gratulemini ut cum in tristitia fueritis sic enim supra dictum audieratis illum esse infirmum nunc rursus gaudeatis cum eum uidetis an denuo quia post grauem ualetudinem audierunt illum sanum factum et gratulati sunt nunc autem si eum uideant denuo gratulabuntur quod autem adiunxit et ego sine tristitia sim quia si supra dixit ministrum sui desiderii esse epaphroditum utique cum illum mittit quasi uideri potest tristis sed quoniam et ille desiderabat illos et gratulabuntur si illum uiderint poterit paulus esse sine tristitia excipite ergo illum in domino cum omni gratulatione et eos qui huiusmodi sunt in honoribus habetote quoniam propter opus christi usque ad mortem accessit exponens in incertum animam suam ut suppleret id quod defuit uobis circa meum obsequium commendatio est haec ut epaphroditum suscipiant dat autem gratiam causamque commendationi in domino inquit excipite id est ut eum qui minister sit domini uos qui iam in domino estis amate domini ministrum et amate cum omni gratulatione atque id uult generaliter omnibus exhiberi qui tales sunt eos inquit excipite qui eiusmodi sunt quid est autem ipsum excipite in honoribus habete dat etiam causas cur ista praeberi hominibus uelit quoniam propter opus christi usque ad mortem accessit hoc utique de epaphrodito quia dum uult labore et animi et corporis satisfacere euangelio hoc est uerbum domini praedicare multum laborauit et aegrotatione graui ad mortem accessit simul et quid epaphrodito contigerit et quid nos agere debeamus ostendit at quantum laborauit ad mortem inquit accessit et ponens in incertum animam suam non in incertum quod circa uos agebat sed in incertum quod usque periculum laborauit ut iam in incerto esset an uiueret per laborem quid autem egit circa uos ut suppleret id quod defuit uobis circa meum obsequium ut quod ego occupatus fui ille compleret quod mecum defuit obsequium etenim reuera quoniam una praedicatio est et una doctrina est labor tantum diuersus potest esse in singulis apostolis et euangelistis unum tamen est quod docent denique et ipse epaphroditus apostolus quid impleuit hoc inquit obsequium quod uobis defuit ille compleuit de caetero fratres gratulamini in domino eadem scribere ad uos mihi quidem non pigrum uobis autem manifestum gaudete inquit in domino o fratres quod mihi non pigrum est eadem ad uos non scribere uobis autem plurimum prodest firmum atque tutum est quod scribo graecus sit posuit ut firmum diceret et tutum latinus manifestum ait cauete a canibus attendite operarios malos intuemini praecisionem nam circumcisio nos sumus qui per spiritum deo seruimus et exultamus in christo iesu non in carne fidentes haec admonitio non quid faciendum sed quid uitandum sit docet monet autem ut a iudaeis se temperent cauete inquit a canibus de canibus est tractatus nam et ponit scriptura diuina esse canes qui prosint et defensores sint ecclesiae sicut dauid docet in psalmo lxuiii quos dicit satiari e sanguine inimicorum in templo dei et hic aduersus canes dicit a quibus dicit cauendum esse iudaei scilicet qui sint quod operarii sint et mali operarii enim in operibus exercent uitam deum non cognoscentes et salutem sibi ex operibus sperant de quibus supra iam dictum quod opera nihil ualeant intuemini inquit praecisionem ut apud illos praecisio sit quod foedam partem corporis praecidunt nos autem circumcisio sumus inquit circumcidimus enim omnem malitiam ex cordibus nostris et id facimus quia per spiritum deo seruimus illi autem per carnem ergo praecisi sunt non circumcisi exultemus inquit imo potius exultamus ubi autem exultamus non in carne ut illi fiduciam habentes sed in christo iesu ergo auocate omnem scientiam uestram a iudaica disciplina ab operibus iudaeorum a circumcisione iudaica et circumcisionem cordis habetote ut per spiritum deo seruiamus et exultemus in christo illi autem in carne exultent inde fiduciam habentes quia in carne circumcisi sunt se posse seruari et aeternam uitam mereri quanquam ego habeam etiam in carne fiduciam multis modis probatur iudaeos omnem fiduciam in carne habere et in circumcisione siquidem etiam sic interpretati sunt iudaei cum salus proueniret circumciso moise unde intelligi licet iudaeos etiam de carne et magis in carne fiduciam gerere sed hoc paulus docet si in carne inquit est fiducia id est in circumcisione magis mihi est ego enim in carne inquit fiduciam habeo denique ita supponitur si quis alter putat se in carne confidere magis ego et docet quare in carne fiduciam si aliquis habeat magis ipse habeat et sic ostendit personam suam totam omni modo iudaicam circumcisione genere tribu gente lege administratione in lege studio etiam uitae et tamen omnia haec circa iudaicam compleuerit disciplinam ista inquam cuncta damno sibi esse dixerit propter christum et propter eminentiam carnis eius haec igitur omnia in propositione sic probabuntur circumcisus sum octaua die haec circumcisio est genere inquit ex genere israel item tribu beniamin item gente hebraeus ex hebraeis item lege secundum legem pharisaeus item studio secundum aemulationem persequens ecclesiam item uita secundum iustitiam quae est in lege cum essem sine reprehensione his ergo omnibus se probauit magis fiduciam habere in carne et in circumcisione quae omnia iudaicae disciplinae habuerit et in sanguine et in gente et in animo et in uita quod autem dixit secundum aemulationem persequens ecclesiam ut magnum studium pro sinagoga habens ecclesiam persequeretur item quod ait secundum iustitiam hoc est per mores et uitam unde homo iustificatur in lege tamen iudaeorum ait cum essem sine reprehensione ut nullum crimen admiserim fecerimque omnia quae lex iussit ipsa est enim iustitia apud iudaeos ex lege uerum cum iustitia nunc nobis christianis a christo sit et propter ipsum iustificemur illa inquit quae erant mihi in lucro haec pro damno esse duxi hoc est damnum mihi facere intellexi habens omnia illa uilia propter christum uerum et hoc adiecit propter eminentiam christi iesu domini nostri graecus autem habet propter eminentiam cognitionis domini nostri iesu christi ut illa ostendat et parua esse et minima et magis contraria si sola sint quia damno sunt inquit et ista christi eminentia est quae excellat et uincat omnia propter quem uniuersis detrimentis affectus sum et ut stercora existimo concludit sensum omnia se illa contemnere et detrimenta omnia pati propter christum ut lucri christum faciat quid autem est detrimentis affectus sum omnia illa quae gloriosa mihi fuerant et de sanguine et de tribu et de gente et quod in lege fueram pharisaeus et quod iustitiam sic seruassem ut sine reprehensione essem his omnibus proiectis detrimenta omnium rerum sustinui et illa omnia ut stercora existimaui uel existimo melius enim sic legimus quam existimor nam et graecus ita posuit non ut ipse ab aliis existimetur sed ut existimet illa omnia superiora ut stercora atque illa abiiciat et iusta sententia christum lucrifaciat ipse subiungit et inueniar in illo hoc est enim christum lucrifacere iam in eo esse et fide illi iungi et ipsum sentire ipsum habere non meam iustitiam habens quae ex lege est illam scilicet quam supra exposui cum sine reprehensione uiuerem tunc enim quasi mea iustitia est uel nostra cum moribus nostris iustitiam dei mereri nos putamus perfectam per mores at non inquit hanc habens iustitiam sed quam illam subiungit sed eam quae est ex fide christi quam praedixit ex deo iustitiam ex fide hanc ergo iustitiam inquit habet non illam quae ex lege est quae in operibus est ut dixi et carnali disciplina sed hanc quae ex deo procedit quae illa est iustitia ex fide quae est fides ex fide christi id est ex nobis in christum et plenissime subiecit quae sit fides nobis in christum unde nobis iustitia est ad cognoscendum eum et uirtutem resurrectionis eius et societatem passionum eius particeps oneris mortis eius si quo modo obuius fiam in resurrectione quae est ex mortius exponit fidem quam habemus in christo quam persuadere se dixit et annuntiare philippensibus quae procedit ex deo iustitia ex fide ex fide quam subiungit ad eum cognoscendum quid sit qui ipse sit unde sit utique de christo haec deinde adiunxit et uirtutem resurrectionis eius uel in eo quod resurrexit uirtute magna enim uirtus resurgere a mortuis uel in eo quod ad nostram saluationem resurrexit haec enim est uirtus resurrectionis eius atque idem sequentibus probauit etenim inquit si societatem passionum eius habemus sicut ipse dixit quia mortis participes fuimus uel sumus idcirco et participes eius erimus haec uirtus est resurrectionis quia est societas nobis passionum eius quae autem est ista societas quia qui christum credimus passiones toleramus et omnes passiones utique ad crucem atque ad mortem quibus his omnibus ex cognitione et ex passionum societate resurrectio prouenit et inde cum participes mortis onerisque eius sumus aliquo modo obuii 