etiam athenienses qui sciuerunt ut aeginetis qui classe ualebant pollices praeciderentur hoc uisum est utile nimis enim imminebat propter propinquitatem aegina piraeo sed nihil quod crudele utile est enim hominum naturae quam sequi debemus maxima inimica crudelitas male etiam qui peregrinos urbibus uti prohibent eosque exterminant ut pennus apud patres nostros papius nuper nam esse pro ciue qui ciuis non sit rectum est non licere quam legem tulerunt sapientissimi consules crassus et scaeuola usu uero urbis prohibere peregrinos sane inhumanum est illa praeclara in quibus publicae utilitatis species prae honestate contemnitur plena exemplorum est nostra res publica cum saepe tum maxime bello punico secundo quae cannensi calamitate accepta maiores animos habuit quam unquam rebus secundis nulla timoris significatio nulla mentio pacis tanta uis est honesti ut speciem utilitatis obscuret athenienses cum persarum impetum nullo modo possent sustinere statuerentque ut urbe relicta coniugibus et liberis troezene depositis naues conscenderent libertatemque graeciae classe defenderent cirsilum quendam suadentem ut in urbe manerent xerxemque reciperent lapidibus obruerunt atque ille utilitatem sequi uidebatur sed ea nulla erat repugnante honestate themistocles post uictoriam eius belli quod cum persis fuit dixit in contione se habere consilium rei publicae salutare sed id sciri non opus esse postulauit ut aliquem populus daret quicum communicaret datus est aristides huic ille classem lacedaemoniorum quae subducta esset ad githeum clam incendi posse quo facto frangi lacedaemoniorum opes necesse esset quod aristides cum audisset in contionem magna exspectatione uenit dixitque perutile esse consilium quod themistocles adferret sed minime honestum itaque athenienses quod honestum non esset id ne utile quidem putauerunt totamque eam rem quam ne audierant quidem auctore aristide repudiauerunt melius hi quam nos qui piratas immunes socios uectigales habemus maneat ergo quod turpe sit id numquam esse utile ne tum quidem cum id quod utile esse putes adipiscare hoc enim ipsum utile putare quod turpe sit calamitosum est sed incidunt ut supra dixi saepe causae cum repugnare utilitas honestati uideatur ut animaduertendum sit repugnetque plane an possit cum honestate coniungi eius generis hae sunt quaestiones si exempli gratia uir bonus alexandrea rhodum magnum frumenti numerum aduexerit in rhodiorum inopia et fame summaque annonae caritate si idem sciat complures mercatores alexandrea soluisse nauesque in cursu frumento onustas petentes rhodum uiderit dicturusne sit id rhodiis an silentio suum quam plurimo uenditurus sapientem et bonum uirum fingimus de eius deliberatione et consultatione quaerimus qui celaturus rhodios non sit si id turpe iudicet sed dubitet an turpe non sit in huiusmodi causis aliud diogeni babilonio uideri solet magno et graui stoico aliud antipatro discipulo eius homini acutissimo antipatro omnia patefacienda ut ne quid omnino quod uenditor norit emptor ignoret diogeni uenditorem quatenus iure ciuili constitutum sit dicere uitia oportere cetera sine insidiis agere et quoniam uendat uelle quam optime uendere aduexi eui uendo meum non pluris quam ceteri fortasse etiam minoris cum maior est copia cui fit iniuria exoritur antipatri ratio ex altera parte quid ais tu cum hominibus consulere debeas et seruire humanae societati eaque lege natus sis et ea habeas principia naturae quibus parere et quae sequi debeas ut utilitas tua communis sit utilitas uicissimque communis utilitas tua sit celabis homines quid iis adsit commoditatis et copiae respondebit diogenes fortasse sic aliud est celare aliud tacere neque ego nunc te celo si tibi non dico quae natura deorum sit qui sit finis bonorum quae tibi plus prodessent cognita quam tritici uilitas sed non quicquid tibi audire utile est idem mihi dicere necesse est immo uero inquiet ille necesse est si quidem meministi esse inter homines natura coniunctam societatem memini inquiet ille sed num ista societas talis est ut nihil suum cuiusque sit quod si ita est ne uendendum quidem quicquam est sed donandum uides in hac tota disceptatione non illud dici quamuis hoc turpe sit tamen quoniam expedit faciam sed ita expedire ut turpe non sit ex altera autem parte ea re quia turpe sit non esse faciendum uendat aedes uir bonus propter aliqua uitia quae ipse norit ceteri ignorent pestilentes sint et habeantur salubres ignoretur in omnibus cubiculis apparere serpentes sint male materiatae et ruinosae sed hoc praeter dominum nemo sciat quaero si haec emptoribus uenditor non dixerit aedesque uendiderit pluris multo quam se uenditurum putarit num id iniuste aut improbe fecerit ille uero inquit antipater quid est enim aliud erranti uiam non monstrare quod athenis execrationibus publicis sanctum est si hoc non est emptorem pati ruere et per errorem in maximam fraudem incurrere plus etiam est quam uiam non monstrare nam est scientem in errorem alterum inducere diogenes contra num te emere coegit qui ne hortatus quidem est ille quod non placebat proscripsit tu quod placebat emisti quod si qui proscribunt uillam bonam beneque aedificatam non existimantur fefellisse etiam si illa nec bona est nec aedificata ratione multo minus qui domum non laudarunt ubi enim iudicium emptoris est ibi fraus uenditoris quae potest esse sin autem dictum non omne praestandum est quod dictum non est id praestandum putas quid uero est stultius quam uenditorem eius rei quam uendat uitia narrare quid autem tam absurdum quam si domini iussu ita praeco praedicet domum pestilentem uendo sic ergo in quibusdam causis dubiis ex altera parte defenditur honestas ex altera ita de utilitate dicitur ut id quod utile uideatur non modo facere honestum sit sed etiam non facere turpe haec est illa quae uidetur utilium fieri cum honestis saepe dissensio quae diiudicanda sunt non enim ut quaereremus euimus sed ut explicaremus non igitur uidetur nec frumentarius ille rhodios nec hic aedium uenditor celare emptores debuisse neque enim id est celare quicquid reticeas sed cum quod tu scias id ignorare emolumenti tui causa uelis eos quorum intersit id scire hoc autem celandi genus quale sit et cuius hominis quis non uidet certe non aperti non simplicis non ingenui non iusti non uiri boni uersuti potius obscuri astuti fallacis malitiosi callidi ueteratoris uafri haec tot et alia plura nonne inutile est uitiorum subire nomina quod si uituperandi qui reticuerunt quid de iis existimandum est qui orationis uanitatem adhibuerunt c canius eques romanus nec infacetus et satis litteratus cum se siracusas otiandi ut ipse dicere solebat non negotiandi causa contulisset dictitabat se hortulos aliquos emere uelle quo inuitare amicos et ubi se oblectare sine interpellatoribus posset quod cum percrebuisset pithius ei quidam qui argentariam faceret siracusis uenales quidem se hortos non habere sed licere uti canio si uellet ut suis et simul ad cenam hominem in hortos inuitauit in posterum diem cum ille promisisset tum pithius qui esset ut argentarius apud omnes ordines gratiosus piscatores ad se conuocauit et ab iis petiuit ut ante suos hortulos postridie piscarentur dixitque quid eos facere uellet ad cenam tempori uenit canius opipare a pithio adparatum conuiuium cumbarum ante oculos multitudo pro se quisque quod ceperat adferebat ante pedes pithii pisces abiciebantur tum canius quaeso inquit quid est hoc pithi tantumne piscium tantumne cumbarum et ille quid mirum inquit hoc loco est siracusis quidquid est piscium hic aquatio hac uilla isti carere non possunt incensus canius cupiditate contendit a pithio ut uenderet grauate ille primo quid multa impetrat emit homo cupidus et locuples tanti quanti pithius uoluit et emit instructos nomina facit negotium conficit inuitat canius postridie familiares suos uenit ipse mature scalmum nullum uidet quaerit ex proximo uicino num feriae quaedam piscatorum essent quod eos nullos uideret nullae quod sciam ille sed hic piscari nulli solent itaque heri mirabar quid accidisset stomachari canius sed quid faceret nondum enim c aquilius collega et familiaris meus protulerat de dolo malo formulas in quibus ipsis cum ex eo quaereretur quid esset dolus malus respondebat cum esset aliud simulatum aliud actum hoc quidem sane luculente ut ab homine perito definiendi ergo et pithius et omnes aliud agentes aliud simulantes perfidi improbi malitiosi nullum igitur eorum factum potest utile esse cum sit tot uitiis inquinatum quod si aquiliana definitio uera est ex omni uita simulatio dissimulatioque tollenda est ita nec ut emat melius nec ut uendat quicquam simulabit aut dissimulabit uir bonus atque iste dolus malus et legibus erat uindicatus ut tutela duodecim tabulis circumscriptio adulescentium lege plaetoria et sine lege iudiciis in quibus additur ex fide bona reliquorum autem iudiciorum haec uerba maxime excellunt in arbitrio rei uxoriae melius aequius in fiducia ut inter bonos bene agier quid ergo aut in eo quod melius aequius potest ulla pars inesse fraudis aut cum dicitur inter bonos bene agier quicquam agi dolose aut malitiose potest dolus autem malus in simulatione ut ait aquilius continetur tollendum est igitur ex rebus contrahendis omne mendacium non inlicitatorem uenditor non qui contra se liceatur emptor apponet uterque si ad eloquendum uenerit non plus quam semel eloquetur quintus quidem scaeuola publi filius cum postulasset ut sibi fundus cuius emptor erat semel indicaretur idque uenditor ita fecisset dixit se pluris aestumare addidit centum milia nemo est qui hoc uiri boni fuisse neget sapientis negant ut si minoris quam potuisset uendidisset haec igitur est illa pernicies quod alios bonos alios sapientes existimant ex quo ennius nequiquam sapere sapientem qui ipse sibi prodesse non quiret uere id quidem si quid esset prodesse mihi cum ennio conueniret hecatonem quidem rhodium discipulum panaetii uideo in iis libris quos de officio scripsit q tuberoni dicere sapientis esse nihil contra mores leges instituta facientem habere rationem rei familiaris neque enim solum nobis diuites esse uolumus sed liberis propinquis amicis maximeque rei publicae singulorum enim facultates et copiae diuitiae sunt ciuitatis huic scaeuolae factum de quo paulo ante dixi placere nullo modo potest etenim omnino tantum se negat facturum compendii sui causa quod non liceat huic nec laus magna tribuenda nec gratia est sed siue et simulatio et dissimulatio dolus malus est perpaucae res sunt in quibus non dolus malus iste uersetur siue uir bonus est is qui prodest quibus potest nocet nemini certe istum uirum bonum non facile reperimus numquam igitur est utile peccare quia semper est turpe et quia semper est honestum uirum bonum esse semper est utile ac de iure quidem praediorum sanctum apud nos est iure ciuili ut in iis uendendis uitia dicerentur quae nota essent uenditori nam cum ex duodecim tabulis satis esset ea praestari quae essent lingua nuncupata quae qui infitiatus esset dupli poena subiret a iuris consultis etiam reticentiae poena est constituta quicdquid enim esset in praedio uitii id statuerunt si uenditor sciret nisi nominatim dictum esset praestari oportere ut cum in arce augurium augures acturi essent iussissentque ti claudium centumalum qui aedes in caelio monte habebat demoliri ea quorum altitudo officeret auspiciis claudius proscripsit insulam uendidit emit p calpurnius lanarius huic ab auguribus illud idem denuntiatum est itaque calpurnius cum demolitus esset cognossetque claudium aedes postea proscripsisse quam esset ab auguribus demoliri iussus arbitrum illum adegit quicquid sibi dare facere oporteret ex fide bona m cato sententiam dixit huius nostri catonis pater ut enim ceteri ex patribus sic hic qui illud lumen progenuit ex filio est nominandus is igitur iudex ita pronuntiauit cum in uendundo rem eam scisset et non pronuntiasset emptori damnum praestari oportere ergo ad fidem bonam statuit pertinere notum esse emptori uitium quod nosset uenditor quod si recte iudicauit non recte frumentarius ille non recte aedium pestilentium uenditor tacuit sed huiusmodi reticentiae iure ciuili comprehendi non possunt quae autem possunt diligenter tenentur m marius gratidianus propinquus noster c sergio oratae uendiderat aedes eas quas ab eodem ipse paucis ante annis emerat eae seruiebant sed hoc in mancipio marius non dixerat adducta res in iudicium est oratam crassus gratidianum defendebat antonius ius crassus urgebat quod uitii uenditor non dixisset sciens id oportere praestari aequitatem antonius quoniam id uitium ignotum sergio non fuisset qui illas aedes uendidisset nihil fuisse necesse dici nec eum esse deceptum qui id quod emerat quo iure esset teneret quorsus haec ut illud intellegas non placuisse maioribus nostris astutos sed aliter leges aliter philosophi tollunt astutias leges quatenus manu tenere possunt philosophi quatenus ratione et intellegentia ratio ergo hoc postulat ne quid insidiose ne quid simulate ne quid fallaciter suntne igitur insidiae tendere plagas etiam si excitaturus non sis nec agitaturus ipsae enim ferae nullo insequente saepe incidunt sic tu aedes proscribas tabulam tamquam plagam ponas domum propter uitia uendas in eam aliquis incurrat inprudens hoc quamquam uideo propter deprauationem consuetudinis neque more turpe haberi neque aut lege sanciri aut iure ciuili tamen naturae lege sanctum est societas est enim quod etsi saepe dictum est dicendum est tamen saepius latissime quidem quae pateat omnium inter omnes interior eorum qui eiusdem gentis sint propior eorum qui eiusdem ciuitatis itaque maiores aliud ius gentium aliud ius ciuile esse uoluerunt quod ciuile non idem continuo gentium quod autem gentium idem ciuile esse debet sed nos ueri iuris germanaeque iustitiae solidam et expressam effigiem nullam tenemus umbra et imaginibus utimur eas ipsas utinam sequeremur feruntur enim ex optimis naturae et ueritatis exemplis nam quanti uerba illa uti ne propter te fidemue tuam captus fraudatusue sim quam illa aurea ut inter bonos bene agier oportet et sine fraudationesed qui sint boni et quid sit bene agi magna quaestio est q quidem scaeuola pontifex maximus summam uim esse dicebat in omnibus iis arbitriis in quibus adderetur ex fide bona fideique bonae nomen existimabat manare latissime idque uersari in tutelis societatibus fiduciis mandatis rebus emptis uenditis conductis locatis quibus uitae societas contineretur in iis magni esse iudicis statuere praesertim cum in plerisque essent iudicia contraria quid quemque cuique praestare oporteret quocirca astutiae tollendae sunt eaque malitia quae uult illa quidem uideri se esse prudentiam sed abest ab ea distatque plurimum prudentia est enim locata in dilectu bonorum et malorum malitia si omnia quae turpia sunt mala sunt mala bonis ponit ante nec uero in praediis solum ius ciuile ductum a natura malitiam fraudemque uindicat sed etiam in mancipiorum uenditione uenditoris fraus omnis excluditur qui enim scire debuit de sanitate de fuga de furtis praestat edicto aedilium heredum alia causa est ex quo intellegitur quoniam iuris natura fons sit hoc secundum naturam esse neminem id agere ut ex alterius praedetur inscitia nec ulla pernicies uitae maior inueniri potest quam in malitia simulatio intellegentiae ex quo ista innumerabilia nascuntur ut utilia cum honestis pugnare uideantur quotus enim quisque reperietur qui impunitate et ignoratione omnium proposita abstinere possit iniuria periclitemur si placet et in iis quidem exemplis in quibus peccari uolgus hominum fortasse non putet neque enim de sicariis ueneficis testamentariis furibus peculatoribus hoc loco disserendum est qui non uerbis sunt et disputatione philosophorum sed uinclis et carcere fatigandi sed haec consideremus quae faciunt ii qui habentur boni l minuci basili locupletis hominis falsum testamentum quidam e graecia romam attulerunt quod quo facilius obtinerent scripserunt heredes secum m crassum et q hortensium homines eiusdem aetatis potentissimos qui cum illud falsum esse suspicarentur sibi autem nullius essent conscii culpae alieni facinoris munusculum non repudiauerunt quid ergo satin est hoc ut non deliquisse uideantur mihi quidem non uidetur quamquam alterum uiuum amaui alterum non odi mortuum sed cum basilus m satrium sororis filium nomen suum ferre uoluisset eumque fecisset heredem hunc dico patronum agri piceni et sabini o turpe notam temporum nomen illorum non erat aequum principes ciuis rem habere ad satrium nihil praeter nomen peruenire etenim si is qui non defendit iniuriam neque propulsat a suis cum potest iniuste facit ut in primo libro disserui qualis habendus est is qui non modo non repellit sed etiam adiuuat iniuriam mihi quidem etiam uerae hereditates non honestae uidentur si sunt malitiosis blanditiis officiorum non ueritate sed simulatione quaesitae atqui in talibus rebus aliud utile interdum aliud honestum uideri solet falso nam eadem utilitatis quae honestatis est regula qui hoc non peruiderit ab hoc nulla fraus aberit nullum facinus sic enim cogitans est istuc quidem honestum uerum hoc expedit res a natura copulatas audebit errore diuellere qui fons est fraudium maleficiorum scelerum omnium itaque si uir bonus habeat hanc uim ut si digitis concrepuerit possit in locupletium testamenta nomen eius inrepere hac ui non utatur ne si exploratum quidem habeat id omnino neminem umquam suspicaturum at dares hanc uim m crasso ut digitorum percussione heres posset scriptus esse qui re uera non esset heres in foro mihi crede saltaret homo autem iustus isque quem sentimus uirum bonum nihil cuiquam quod in se transferat detrahet hoc qui admiratur is se quid sit uir bonus nescire fateatur at uero si qui uoluerit animi sui complicatam notionem euoluere iam se ipse doceat eum uirum bonum esse qui prosit quibus possit noceat nemini nisi lacessitus iniuria quid ergo hic non noceat qui quodam quasi ueneno perficiat ut ueros heredes moueat in eorum locum ipse succedat non igitur faciat dixerit quis quod utile sit quod expediat immo intellegat nihil nec expedire nec utile esse quod sit iniustum hoc qui non didicerit bonus uir esse non poterit c fimbriam consularem audiebam de patre nostro puer iudicem m lutatio pinthiae fuisse equiti romano sane honesto cum is sponsionem fecisset ni uir bonus esset itaque ei dixisse fimbriam se illam rem numquam iudicaturum ne aut spoliaret fama probatum hominem si contra iudicauisset aut statuisse uideretur uirum bonum esse aliquem cum ea res innumerabilibus officiis et laudibus contineretur huic igitur uiro bono quem fimbria etiam non modo socrates nouerat nullo modo uideri potest quicquam esse utile quod non honestum sit itaque talis uir non modo facere sed ne cogitare quidem quicquam audebit quod non audeat praedicare haec non turpe est dubitare philosophos quae ne rustici quidem dubitent a quibus natum est id quod iam contritum est uetustate prouerbium cum enim fidem alicuius bonitatemque laudant dignum esse dicunt quicum in tenebris mices hoc quam habet uim nisi illam nihil expedire quod non deceat etiam si id possis nullo refellente optinere uidesne hoc prouerbio neque gigi illi posse ueniam dari neque huic quem paulo ante fingebam digitorum percussione hereditates omnium posse conuerrere ut enim quod turpe est id quamuis occultetur tamen honestum fieri nullo modo potest sic quod honestum non est id utile ut sit effici non potest aduersante et repugnante natura at enim cum permagna praemia sunt est causa peccandi c marius cum a spe consulatus longe abesset et iam septimum annum post praeturam iaceret neque petiturus umquam consulatum uideretur q metellum cuius legatus erat summum uirum et ciuem cum ab eo imperatore suo romam missus esset apud populum romanum criminatus est bellum illum ducere si se consulem fecissent breui tempore aut uiuum aut mortuum iugurtham se in potestatem populi romani redacturum itaque factus est ille quidem consul sed a fide iustitiaque discessit qui optimum et grauissimum ciuem cuius legatus et a quo missus esset in inuidiam falso crimine adduxerit ne noster quidem gratidianus officio uiri boni functus est tum cum praetor esset collegiumque praetorium tribuni plebi adhibuissent ut res nummaria de communi sententia constitueretur iactabatur enim temporibus illis nummus sic ut nemo posset scire quid haberet conscripserunt communiter edictum cum poena atque iudicio constitueruntque ut omnes simul in rostra post meridiem escenderent et ceteri quidem alius alio marius ab subselliis in rostra recta idque quod communiter compositum fuerat solus edixit et ea res si quaeris ei magno honori fuit omnibus uicis statuae ad eas tus cerei quid multa nemo umquam multitudini fuit carior haec sunt quae conturbent in deliberatione non numquam cum id in quo uiolatur aequitas non ita magnum illud autem quod ex eo paritur permagnum uidetur ut mario praeripere collegis et tribunis plebi popularem gratiam non ita turpe consulem ob eam rem fieri quod sibi tum proposuerat ualde utile uidebatur sed omnium una regula est quam tibi cupio esse notissimam aut illud quod utile uidetur turpe ne sit aut si turpe est ne uideatur esse utile quid igitur possumusne aut illum marium uirum bonum iudicare aut hunc explica atque excute intellegentiam tuam ut uideas quae sit in ea species forma et notio uiri boni cadit ergo in uirum bonum mentiri emolumenti sui causa criminari praeripere fallere nihil profecto minus est ergo ulla res tanti aut commodum ullum tam expetendum ut uiri boni et splendorem et nomen amittas quid est quod afferre tantum utilitas ista quae dicitur possit quantum auferre si boni uiri nomen eripuerit fidem iustitiamque detraxerit quid enim interest utrum ex homine se conuertat quis in beluam an hominis figura immanitatem gerat beluae quid qui omnia recta et honesta neglegunt dummodo potentiam consequantur nonne idem faciunt quod is qui etiam socerum habere uoluit eum cuius ipse audacia potens esset utile ei uidebatur plurimum posse alterius inuidia id quam iniustum in patriam et quam turpe esset non uidebat ipse autem socer in ore semper graecos uersus de phoenissis habebat quos dicam ut potero incondite fortasse sed tamen ut res possit intellegi nam si uiolandum est ius regnandi gratia uiolandum est aliis rebus pietatem colas capitalis eteocles uel potius euripides qui id unum quod omnium sceleratissimum fuerit exceperit quid igitur minuta colligimus hereditates mercaturas uenditiones fraudulentas ecce tibi qui rex populi romani dominusque omnium gentium esse concupiuerit idque perfecerit hanc cupiditatem si honestam quis esse dicit amens est probat enim legum et libertatis interitum earumque oppressionem taetram et detestabilem gloriosam putat qui autem fatetur honestum non esse in ea ciuitate quae libera fuerit quaeque esse debeat regnare sed ei qui id facere possit esse utile qua hunc obiurgatione aut quo potius conuitio a tanto errore coner auellere potest enim di immortales cuiquam esse utile foedissimum et taeterrimum parricidium patriae quamuis is qui se eo obstrinxerit ab oppressis ciuibus parens nominetur honestate igitur dirigenda utilitas est et quidem sic ut haec duo uerbo inter se discrepare re unum sonare uideantur non habeo ad uolgi opinionem quae maior utilitas quam regnandi esse possit nihil contra inutilius ei qui id iniuste consecutus sit inuenio cum ad ueritatem coepi reuocare rationem possunt enim cuiquam esse utiles angores sollicitudines diurni et nocturni metus uita insidiarum periculorumque plenissima multi iniqui atque infideles regno pauci beniuoli inquit accius at cui regno quod a tantalo et pelope proditum iure optinebatur nam quanto plures ei regi putas qui exercitu populi romani populum ipsum romanum oppressisset ciuitatemque non modo liberam sed etiam gentibus imperantem seruire sibi coegisset hunc tu quas conscientiae labes in animo censes habuisse quae uulnera cuius autem uita ipsi potest utilis esse cum eius uitae ea condicio sit ut qui illam eripuerit in maxima et gratia futurus sit et gloria quod si haec utilia non sunt quae maxime uidentur quia plena sunt dedecoris ac turpitudinis satis persuasum esse debet nihil esse utile quod non honestum sit quamquam id quidem cum saepe alias tum pirrhi bello a c fabricio consule iterum et a senatu nostro iudicatum est cum enim rex pirrhus populo romano bellum ultro intulisset cumque de imperio certamen esset cum rege generoso ac potente perfuga ab eo uenit in castra fabricii eique est pollicitus si praemium sibi proposuisset se ut clam uenisset sic clam in pirrhi castra rediturum et eum ueneno necaturum hunc fabricius reducendum curauit ad pirrhum idque eius factum laudatum a senatu est atqui si speciem utilitatis opinionemque quaerimus magnum illud bellum perfuga unus et grauem aduersarium imperii sustulisset sed magnum dedecus et flagitium quicum laudis certamen fuisset eum non uirtute sed scelere superatum utrum igitur utilius uel fabricio qui talis in hac urbe qualis aristides athenis fuit uel senatui nostro qui numquam utilitatem a dignitate seiunxit armis cum hoste certare an uenenis si gloriae causa imperium expetundum est scelus absit in quo non potest esse gloria sin ipsae opes expetuntur quoquo modo non poterunt utiles esse cum infamia non igitur utilis illa l philippi q f sententia quas ciuitates l sulla pecunia accepta ex senatus consulto liberauisset ut eae rursus uectigales essent neque iis pecuniam quam pro libertate dederant redderemus ei senatus est assensus turpe imperio piratarum enim melior fides quam senatus at aucta uectigalia utile igitur quousque audebunt dicere quicquam utile quod non honestum potest autem ulli imperio quod gloria debet fultum esse et beneuolentia sociorum utile esse odium et infamia ego etiam cum catone meo saepe dissensi nimis mihi praefracte uidebatur aerarium uectigaliaque defendere omnia publicanis negare multa sociis cum in hos benefici esse deberemus cum illis sic agere ut cum colonis nostris soleremus eoque magis quod illa ordinum coniunctio ad salutem rei publicae pertinebat male etiam curio cum causam transpadanorum aequam esse dicebat semper autem addebat uincat utilitas potius doceret non esse aequam quia non esset utilis rei publicae quam cum utilem diceret non esse aequam fateretur plenus est sextus liber de officiis hecatonis talium quaestionum sitne boni uiri in maxima caritate annonae familiam non alere in utramque partem disputat sed tamen ad extremum utilitate ut putat officium dirigit magis quam humanitate quaerit si in mari iactura facienda sit equine pretiosi potius iacturam faciat an seruuli uilis hic alio res familiaris alio ducit humanitas si tabulam de naufragio stultus arripuerit extorquebitne eam sapiens si potuerit negat quia sit iniurium quid dominus nauis eripietne suum minime non plus quam nauigantem in alto eicere de naui uelit quia sua sit quoad enim peruentum est eo quo sumpta nauis est non domini est nauis sed nauigantium quid si una tabula sit duo naufragi eique sapientes sibine uterque rapiat an alter cedat alteri cedat uero sed ei cuius magis intersit uel sua uel rei publicae causa uiuere quid si haec paria in utroque nullum erit certamen sed quasi sorte aut micando uictus alteri cedet alter quid si pater fana expilet cuniculos agat ad aerarium indicetne id magistratibus filius nefas id quidem est quin etiam defendat patrem si arguatur non igitur patria praestat omnibus officiis immo uero sed ipsi patriae conducit pios habere ciues in parentes quid si tirannidem occupare si patriam prodere conabitur pater silebitne filius immo uero obsecrabit patrem ne id faciat si nihil proficiet accusabit minabitur etiam ad extremum si ad perniciem patriae res spectabit patriae salutem anteponet saluti patris quaerit etiam si sapiens adulterinos nummos acceperit imprudens pro bonis cum id nescierit soluturusne sit eos si cui debeat pro bonis diogenes ait antipater negat cui potius assentior qui uinum fugiens uendat sciens debeatne dicere non necesse putat diogenes antipater uiri boni existimat haec sunt quasi controuersiae iura stoicorum in mancipio uendundo dicendane uitia non ea quae nisi dixeris redhibeatur mancipium iure ciuili sed haec mendacem esse aleatorem furacem ebriosum alteri dicenda uidentur alteri non uidentur si quis aurum uendens orichalcum se putet uendere indicetne ei uir bonus aurum illud esse an emat denario quod sit mille denarium perspicuum est iam et quid mihi uideatur et quae sit inter eos philosophos quos nominaui controuersia pacta et promissa semperne seruanda sint quae nec ui nec dolo malo ut praetores solent facta sint si quis medicamentum cuipiam dederit ad aquam intercutem pepigeritque si eo medicamento sanus factus esset ne illo medicamento umquam postea uteretur si eo medicamento sanus factus sit et annis aliquot post inciderit in eundem morbum nec ab eo quicum pepigerat impetret ut iterum eo liceat uti quid faciendum sit cum sit is inhumanus qui non concedat nec ei quicquam fiat iniuriae uitae et saluti consulendum quid si qui sapiens rogatus sit ab eo qui eum heredem faciat cum ei testamento sestertium milies relinquatur ut antequam hereditatem adeat luce palam in foro saltet idque se facturum promiserit quod aliter heredem eum scripturus ille non esset faciat quod promiserit necne promisisse nollem et id arbitror fuisse grauitatis quoniam promisit si saltare in foro turpe ducet honestius mentietur si ex hereditate nihil ceperit quam 