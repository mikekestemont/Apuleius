diducti separatique fecerunt quando illos languor quando suprema iunxerunt et quandoque sit necesse est aeger alter ex geminis quod pariter languerunt non sic accidit quomodo fratribus sed quomodo duobus non eodem fato languere geminos quemadmodum uultis breuius probem quam quod nec uterque occisus est nec uterque sanatus sed fingamus hoc esse uerum quod desperauerunt medici relinque nobis pater innocentiam calamitatis salua solacia sint de liberis quos tibi uideris non perdidisse nisi fato quis ex parentibus nescit in hanc se mortalitatis procreare legem sed indigni exitus supra orbitatem sunt ideo magis flemus illos quos bella rapuerunt hausit incendium naufragia merserunt fortius feras inter adsidentium manus inter suorum officia labentes cum se inuicem oscula cum se satiauere sermones cum data suprema mandata sunt et se scit pietas omnia fecisse pro uita igitur uerum dixerim illos mori credimus hos perire non inuenio quemadmodum excusationem pater de consensu possit accipere medicorum hoc est quod omnem comparationem feritatis excedit filium pater propter hominem occidit quem non putauit posse sanari quod tu monstri portentique genus es habes parricidii patientiam non habes orbitatis ita demum potes filii mortem si facinus adieceris tu occidis quia desperauere medici quererer mehercules si reliquisses si quid de continuatione curae sollicitudo laxasset nihil ergo plus facies quam illi qui nunc plures circumeunt fortassis aegros quos detrahit quos auocat alia curatio filios saltem committe uel matri de fortuna queratur diis faciat inuidiam mulieri quae ferre non potest quod uideris desperasse numquam ex hoc rationem reddas quod occideris quis hanc iudices inpudentiam ferat temptat pater ut et huic rei credatis quod desperauerunt omnes et quod sperauit unus nostrae quidem querelae sufficit non conuenisse medicis et cum inuentus sit qui contra sensum desperantium genus aliquod sanitatis adferret fas erat iudices ut adhuc inueniretur alius qui laetiora utiliora promitteret hoc nunc me queri putatis quod in re de qua credere nec omnibus debuisset accessit uni non interest an supersit remedium quod temptare non debeas et ubi tantundem periculi sp eres quantum desperatio habet melior exitus est qui facit miseros innocentes quid inuidiam prioribus medicis paramus nemo magis desperat quam qui se negat nosse languorem quid ais pater ita tecum quisquam sic audet agere de duobus filiis tamquam de duobus s eruis tu ex geminis alterum occidendum dabis non ferrem si separare expositurus auderes si contentus esses educaturus alterutrum non ferrem a piratis captum filium alterius uicaria seruitute redimentem tu de orbitate facies uices et casum singulorum per utrumque diffundes parricidium uocarem si promittente medico quod sanaret unum posses eligere periturum paene crudelius est geminos diuidere quam perdere en scientia cui debeat credi negat se scire causas languoris deinde promittit quicquid licere non deberet nec intelligentibus occidam inquit deinde sanabo memineris pater in hac condicione prius esse ut occidas non est tanta pietas seruare filium quantum facinus occidere tu nunc hoc putas profundae artis esse secretum uerba tantum desperationis inuoluit et homo cautissimae uanitatis captat illam nouissimam circumire ueritatem uides quanta promissum suum experimentumque caligine medicus inuoluerit numquam constabit an fuerit languore moriturus aeger qui aliter occiditur non noui inquit languoris genus post hanc uocem mehercule non deberes committere aegros etiamsi uellet experiri potionis haustus ciborum fomentorumque nouitates nescio inquit sed si permiseris alterius aperire uitalia pectus effringere remedium fortassis inueniam iam excusatus es medice matri sperasti ne tibi crederetur differo paulisper quod de fratribus quod de geminis quod pater hoc facit non consentiente matre publico potius mortalitatis contendo nomine non debere genus istud curationis admitti peractum est uelut de genere humano si nobis pro salute aegri opus est morte hominis alterius et paene ratio sanitatis intercidit si consumit medicina tantundem ego quemquam dicentem feram ut inueniam ualetudinis causas date mihi corpus aliud alia uitalia occidam deinde salutaria quaeram profutura meditabor ita non facilius est nosse languorem quae haec est inpudentia crudelissimae uilitatis aegrum placuit occidere ut inueniretur cur non debuisset occidi nullum sanctissimi iudices natura morborum genus solis uisceribus abscondit et quicquid causas ualetudinis de uitalibus trahit in corpus emanat inde pallor inde macies quod ad interiorem dolorem superposita consentiunt non inuenio cur hominem uulneribus exquiras cum remedia quoque uitalibus per corpus immittas et in latentes meatus per haec quibus tegimur medicina descendat cur ergo non eadem ratione languor admittit intellectum qua sanitatem prodit abditos profundosque morbos aut citatior clausi sanguinis cursus aut crebrior anhelitus laborantis animae crede de his ante omnia sensibus oculis tuis et ipsos de quibus agitur modo singulos modo pariter interroga cui potissimum parti graue tacitae pestis pondus insederit unde prorumpat in gemitus conscius dolor medicus qui per haec non potest inuenire languorem non inuenit nec remedium quid si aliquid sanato medicina potest praestare rationis sufficit quod aliquando iam facta exanimis hominis inspectione ad totius intellectum naturae medicina profecit quid adlaturus huic aegroto es quod non tot saeculorum tot languentium experimenta deprehenderint uis tu potius hac audacia qua secreta languoris exquiris remedia temptare breuior uia sanitatis humanae propior nostrae salutis utilitas est si uiscerum nimius ardor stricta circa se membra durauit adhibe remedia laxantia si fluitat nimis aeger humoribus praesto sint per quae pressis clusisque uenis in nouas uires corpus arescat si parum prodest abstinentia rursus ciborum qualitate foueatur si spiritus receptis premitur alimentis ad puriores meatus ieiunio fameque tenuetur contigit tibi magna experimentorum materia medice aegri duo et languor idem non est opus ut expectes quando se per unius hominis patientiam explicet profuturorum magna diuersitas potes experiri pariter eadem consentanea diuersa pugnantia nulla ratio est uulnerum sanguinis supremorum quemadmodum sanari debeat alius aeger scire non possis nisi ex homine sanato quid quod etiam ut idem sit ualetudinis genus necesse est tamen duorum corporum diuersitate uarietur numquam in alienis uisceribus inuenias totum quod de altero quaeras et alius languor est si alius aeger cur maximum nefas alterius filii salute defendis homo in quo sola quaeritur causa languoris propter medicum occiditur adice quod nec deprehendi ex sanato potest ullius causa languoris quicquid nos in uitia morborum a naturali sanitate commutat facit aut nimii sanguinis pondus exaestuans aut superfluens calor aut ultra naturalem modum humor exundans aut spiritus per tacitos meatus non solita laxitate discurrens quid horum si uitalia ferro uulneribusque resecentur saluum potest esse languentibus cum compressi spiritus laborem protinus ille reserati pectoris meatus emittat sanguis isdem pariter deprehendatur egrediaturque uulneribus an fas putatis ut suam seruent uiscera nudata faciem ut nihil perdat ex priore natura illud pectoris uitaeque secretum cum admisit oculos plurimum in nobis etiam timore mutatur quantum aufert sollicitudo gaudium dolor et aliquis subitus adfectus quotiens dum ad curationem praeparatur aeger dum componitur ad sua remedia corpus medentium manus anima destituit iam uero ad singulos ictus et longissimas uulnerum moras quantum ex toto homine conuertitur clamore gemitu necesse est omnis perire quibus continetur uita causas quotiens ipsa uita consumitur et cum homine qui propter intellectum languoris occiditur ipse quoque paulatim languor emoritur differ saltem pater hanc crudelitatem quicquid ex filio facis facies ex cadauere si potest deprehendi languor dum occidit facilius cum occiderit interrogare mehercules hoc loco libet utrumne periturum pater an medicus elegerit negauit sua interesse quem occideret hoc si et alter perisset probauerat utrumque fuisse periturum cum conualuerit probat utrumque uicturum ad saeuissimam curationem potuit aegrum facilius mehercules explicare si esset unici pater sufficit ergo comparare decernere non iterum ille tibi pretiosior ille melior incipiet esse uicturo ubi est im patientia qua uix dimittitur cadauer in rogos qua corpus exanime detinetur amplexu dii immortales quam saeua quam crudelis est ipsa cunctatio dum deliberas dum unumquemque detrectas parricidium in utroque consumis duorum uilitate fit ut ex fratribus possit alteruter occidi numquam iudices res tam horribilis inauditaeque feritatis admissa est filium pater propter eum occidit quem etiam ipsum poterat occidere transfert iudices reus in medicum electionis inuidiam ille inquit aestimauit ille decreuit ergo manifestum est non parem fuisse languorem ex duobus aegris plus habuit spei propter quem debuit alter occidi recede paulisper mulier infelix filii tui nobis referenda curatio est felices aegri qui languore moriuntur qui supremos anhelitus inter suorum amplexus inter suorum adloquia posuerunt ut erat iuuenis primo ipso comparationis incerto mox electione cruciatus abacta est a perituro prima mater et modo sedula ministeria seruorum repente mutata sunt in mortis officia detrahuntur trementibus uelamenta membris et ut grassaturas manus totum corpus admitteret nudatur miserabilis ac deflenda macies toto deinde tenditur toro et ad inmobilem rigidamque patientiam per omnia lectuli spatia duraturus exponitur accipit carnifex ille telum non quo dextera statim totum uulnus inprimeret sed quod leuiter paulatimque discindens animam in confinio mortis ac uitae librato dolore suspenderet haec exhortatio hoc fuit perituri iuuenis adloquium fortiter dura patienter admitte sanabitur frater non est quod exanimeris metu dolore deficias caue uiscera exclamatione ne lasses anhelitu gemituque concutias ne remedium pereat alienum passus est miser discurrentem per omnia reserati pectoris improbum uagae artis errorem contentum fuisse medicum toto homine discentem primo putatis aspectu egesta saepe uitalia pertractata diducta sunt fecerunt manus plura quam ferrum stat iuxta medicum pater apertis uisceribus inhians stillantem animae sedem cruentis manibus agitantem ne festinet hortatur iubet altius diligentiusque scrutari interrogat dubitat contendit adfirmat et accipit de filii morte rationem at mulier infelix clusis aduoluta foribus cruentumque secretum toto corpore effringens uelut super busta tumulosque clamabat audi miserrime iuuenis si quis adhuc tibi superest sensus exaudi non permisit hoc mater crede orbitati meae crede lacrimis nec frater hac uellet ratione sanari inter haec reficiebatur miser haustibus detinebatur adloquiis conprimebatur residuus cruor cludebantur aperta uitalia nemo umquam tam noua pertulit commenta saeuitiae tamquam sanaretur occisus est ite nunc et quaerite an potuerit medico sanante uiuere qui tamdiu uixit dum occiditur uos tunc putatis illius tantum languoris medicum quaesisse causas quaesiuit quicquid nesciebat et usus occasione rarissima in omnem uoluit proficere nouitatem dii inmortales quantum infelix iuuenis animae quantum sanguinis quantum habuit ex uita qui pertulit ordinem longissimae curationis uix aegro misero licuit mori uix a cruciatibus suis anima dimissa est inuentum putatis esse languorem inuentum est illum potuisse sanari agedum commento tuo senex superbus exulta habes quod liberis quod parentibus quod inputare saeculo possis fecisti medicum parricida meliorem libet mehercules intueri par illud aegrum uidetis hominem qualem non salutares medentium manus non ars inuenta pro uita sed diri ferarum rabidique morsus et animalium fames satiata destituit hinc alium in nouas uires recensque robur reddito uigore surgentem uultis scire iudices unde uenerit tanta diuersitas illum pater curauit hunc mater quantum inquit misera pertuli laborem dum tam magnam foueo tristitiam non fuit mihi rixa cum morbis nec cum repugnantis ualetudinis rigore contentio totus in lacrimas maeroremque resolutus oderat lucem respuebat cibos fastidiebat haustus et uitam parricidii pudore fugiebat in omni proclamatione gemituque frater ille diebus ac noctibus cogitationes ille torquebat oculos de quibus tu aegris inpotentissima medicina mentita es non fuit non fuit solo languore periturus quem non potuit nec mors fratris occidere quid igitur inquit miserrima feminarum saeuissime senex ex hac recordatione tristissimae orbitatis ad hos uultus faciemque conuerteris sine dubio filius est et post grauissimas denuntiationes redditus uitae sed ignoscat natura pietas non est solacium matri unus ex geminis felicior ille dolor est quo transigi saltem cum oculis potest hic renouatur accenditur et in his uultibus illum cotidie putat uidere pereuntem sed et ipse gaudio redditae uitae laetitiaque non fruitur nec se credere potest caritate praelatum quem medicus elegit sentit infelix cuius orbitatis unicus sit quibus lacrimis perfundantur oscula quam magnis profundisque suspiriis concutiantur amplexus misera uerecundia sanitatis ingratae pretium sibi uidetur fratris occisi conuertitur hoc loco iudices mulier infelix et uelut ad quandam praesentiam amissi iuuenis siue inquit tandem securitate mortis explicitus in aliquo angulo sedis aeternae pudore requiescis siue exclusus ac uagus et inter fabulosa supplicia metuendus adhuc laceratione per stupentes horrentesque manes umbra discurris audi miserrimae matris iniquissimam conplorationem non quidem licuit mihi in illud conditorium cubiculum tuae mortis inrumpere nec supra carrissima membra prostratae meis uulnera tua tegere uisceribus quod solum tamen potui corpus quod medicus quod reliquerat pater hoc sinu misera collegi ac uacuum pectus frigidis abiectisque uisceribus rursus impleui sparsos artus amplexibus iunxi membra diducta conposui et de tristi terribilique facie tandem aegri cadauer imitata sum hoc est tamen quod de tristissima orbitate praecipue ferre non possum propter fratrem uideris occisus nec tamen umquam constare poterit an tu sanaueris fratrem abdicare et recusare liceat pauperis et diuitis inimicorum filii iuuenes amici erant filius diuitis cum in piratas incidisset scripsit patri de redemptione illo morante profectus pauperis filius cum amicum apud piratas non inuenisset quia lanistae uenierat peruenit in ciuitatem in qua munus parabatur sub tempus ipsum quo pugnaturus erat diuitis filius pactus est cum munerario pauper adulescens ut uicariis operis redimeret amicum petitque ut si egeret pauper pater alimenta ei praestaret ipse in pugna occisus est diuitis filius reuersus egentem inuenit pauperem palam coepit alere abdicatur neminem umquam iudices intra tam breue aetatis suae spatium plura terra marique perpessum quam quae proxima peregrinatione uel tuli uel timui uel uidi facilis ut opinor fides est cum ex omnibus quos nouimus mortalibus unus nominari me miserior possit quem infelicem ego feci tamen in hac quoque omnia excogitantis in me fortunae uiolentia confiteor numquam hunc me concepisse animo metum ne post redemptum per alienas manus filium displiceret patri meo misericordia illas uerebar magis iam non tacitas uulgi opiniones quibus crudelitatis atque saeuitiae reus peragor apud plerosque sanctos et graues homines nondum excusare potui quod redemptus sum obicitur mihi orbatus senex et ille qui modo saluo filio etiam contra diuitem steterat amissis in uno iuuene omnibus bonis inimicae domus supplex licet enim totas aduocemus in odia fortunae uires et unum egentem senem uniuersa gratiae mole calcemus confitendum est tamen plus amici nocuimus quam inimici quin ipsa prorogatae cotidiana stipe infelicis animae uidetur quodammodo maligna clementia quod enim beneficium est efficere ut uiuat orbus unum tamen uel grauius crimen infelix haec abdicationis meae fortuna defendit quod uix ad sustinendum spiritum sufficientis cibos prorsus tantum mortis inpedimenta auara manu dederim puto iam ignoscetis omnes si plus praestare non potui inuito patre quamquam iudices oboritur animo meo nonnumquam et illa suspicio quod patrem non alimenta uni seni parce uiuere adsueto nec liberaliter data nec diu danda in offensam meam compulerint quantulum est enim facultatibus diuitis quod sub patre sane tenaci filio familiae superest ac si foret maius forte momentum quis tamen parens tam durus est ut propter aliquam inpensam carere filio uelit quod ipse celatus sit quod non suae misericordiae pauperem commiserim non rogauerim praesertim qui quicquid umquam petii a patre exoraui sed neque haec ultimo fulmine castigari meruit in differendis precibus uerecunda cunctatio quid dum tempus opportunum faciles aditus hilariorem animum capto interim uolui superesse cui ignosceret neque infitior tamen fuisse me lentiorem quam oportuit tametsi hoc praecipue habere uideor patris simile sed si ulla emendatio paenitentiae est hic in publico uobis adhibitis rogabo non ego aes alienum luxuria contraxi nec profusus in uitia fortuna nostra male usus sum redemptionis meae pretium debeo si inpetro intellegam uerum esse quod quidam opinantur ambitiosum patrem publicare uoluisse domus suae misericordiam ne uiderentur pauperes tantum uitam inimicis suis dedisse si perseuerat ut porrectos egenti cibos mea fame rependat expulsum ab omnibus bonis filium similem faciat inimico uereor ne iniquis aestimatoribus inexpiabilis illius et saepe reprehensi odii culpa uideatur penes patrem qui tam facile irascitur uerum enim si placet fortunae magis moribus dissedere quam suis nam et paupertatis est proprium quando alia deficiant exerere libertatem et dum contemptus fama uitatur potentiores uel ambitiose offendere et nacta bonam conscientiam magna fortuna indignius inparem aduersarium patitur ergo conseruit ut solet casus duratura longius a paruis initiis odia dum contumeliam humilitas facilius intellegit dignitas grauius neque ulla fuit aemulatio quae enim esse inter inpares potest sed fato quodam similis ex diuersis causis contentio hic in irascendo pertinax erat ille in cedendo contumax quamquam nisi ultimam exprimere confessionem uicti ut r ique placuisset multa iam pridem signa dederant ueniae finemque pugnae petentis nam quo pertinuisse credimus quod pauper adulescens relictis omnibus solum me quem coleret quem amaret elegerat sine dubio a primis aetatis annis iunxerat nos potentissimus amor ille puerilis dum aut nulla erant inter parentes odia aut a nobis non intellegebantur post di ductas tamen domos perseuerauit immo inpensius laborauit et si quid mihi in eo satis perspectum est nihil horum fecit inuito patre quantum intellegere potui pauper sine dubio pudore cedendi ne damnasse causam suam uideretur simul quod nulla ipsi dabatur gratiae uia stare uisus in suscepto circuitu tamen quodam molliores temptauit aditus et dum firma tandem pax inpetraretur filium nobis obsidem dedit ac ne meus quidem offendi uisus est pater certe numquam reprehendit numquam prohibuit nec clam feci nec contumacem aduersus patris inperia umquam fuisse me uel ipse rerum declarat ordo nam quamuis infestum latronibus mare iussus intraui neque dissimulauerim magnas fuisse causas patri cur hoc mihi imperaret quod ipse facere non potuerat ego etsi nesciebam non interrogaui satis plena ratio fuit patrem uelle felix nauigantium condicio qui procellas modo et saeuos tempestatis incursus et albentes fluctibus scopulos aliaque pericula tantum maris pertulerunt ego miser naufragis inuideo captus barbaris manibus nec tam nexu catenarum uinctus quam pondere inundatum carcerem tuli et uincula macie laxaui quis non ignosceret omnibus qui post hoc exemplum nauigare timuissent ergo qua una spe misera trahebatur anima litteras de redemptione scripsi patri testor deos soli quid enim sentire uiderer de parentis adfectu si hoc incolumi redemptionem ab alio petiuissem nam quod unum mihi secundum patrem fortuna uidebatur parasse praesidium hoc sperare in illa sorte non poteram quid attinebat amico scribere quem sciebam non habere unde redimeret numquamne mihi dabitur liberum tempus conquerendi apud patrem de amicis suis qui proficisci uolentem retinere temptarunt qui piae festinationi attulerunt moras profectus esset tamen uel inuitis omnibus quis enim non hoc praestaret filio pater nisi quod interim amicus antecessit illum non pericula maris non infesti latronibus sinus non uicinum meae fortunae documentum prohibuit minus haec miror de amico illud est quod pensari nullis beneficiis possit proficiscentem non retinuit pater immo si quid in subsidia uitae seposuerat parca frugalitas id omne in impensas itineris contraxit et contulit infelicissime senex sic egere coepisti dicam nunc ego per quos iuuenis praestantissimus nauigauerit fluctus quos accesserit scopulos quantos lustrauerit sinus faciliora ista putant qui numquam nauigauerunt in omnia praeceps sine respectu sui quem iam tum apparebat uitae non parcere adiit explorauit et tamen ille quoque qui tanto opere festinabat sero peruenit audite audite iudices nouam captiui querelam iam miser apud piratas non eram alebat deuotum corpus grauior omni fame sagina et inter dedita noxae mancipia contemptissimus tiro gladiator ut nouissime perderem calamitatis meae innocentiam discebam cotidie scelus haec tamen omnia sustinui tuli adeo difficile est etiam sua causa mori et iam dies aderat iamque ad spectaculum supplicii nostri populus conuenerat iam ostentata per harenam periturorum corpora mortis suae pompam duxerant sedebat sanguine nostro fauorabilis dominus cum me cuius ut interiecto mari non fortunam quisquam nosse non natales non patrem poterat una tamen res faceret apud quosdam miserabilem quod uidebar inique comparatus certa enim harenae destinabar uictima nemo munerario uilius steterat fremebant ubique omnia apparatu mortis hic ferrum acuebat ille accendebat ignibus laminas hinc uirgae inde flagella adferebantur homines piratas putares sonabant clangore ferali tubae inlatisque libitinae toris ducebatur funus ante mortem ubique uulnera gemitus cruor totum in oculis periculum si quid est in me abdicatione dignum iudices unum crimen agnosco quod in haec amicum meum misi est quidem felicibus difficilis miseriarum uera aestimatio figurare tamen potestis qui tunc animus mihi quae cogitatio fuerit namque et natura redit in extremis tristis praeteritae uoluptatis recordatio et mihi cum generis conscientia cum fortunae conspicuus aliquando fulgor cum liberales artes cum omnia quondam honestiora munerario meo domus familia amici ceteraque numquam uidenda in ultima mortis expectatione succurrerent tenenti seruilia arma et ignominiosa morte perituro tum si ulla miseris fides est quid horum omnium ignari agerent propinqui nihil peius de fortuna mea suspicantes quam quod scripseram illud tamen grauissimum quod patrem qui tamdiu non ueniret captum putabam ergo tota cogitatione intentus in mortem expectabam cruentum illum confectorem quis enim dubitet quid futurum fuerit si ego pugnassem ille quoque occisus est qui inter nos ut apparet fortior fuit his cogitationibus attonito et in mortem iam paene demerso inopinata subito amici mei species offulsit obstupui totumque corpus percurrit frigidus pauor neque aliter quam si uana obiceretur oculis imago mente captus steti ubi primum lux rediit laxatumque est iter uoci quid tu inquam quo casu peruenisti huc miser numquid et te uendidere piratae at ille complexus ceruices meas effusis in pectus meum lacrimis solutus intercepto prope iam spiritu sero iam trepidante me primam uocem et diu solam edidit satis uixi ut uero causas itineris reddidit et uenisse se ad redimendum indicauit et unde inquam tibi pecunia nisi redistis in gratiam et te pater meus misit audite gentes audite populi non solita iudicium nostrum corona circumstet sed si patitur natura rerum totus ad cognitionem talis exempli orbis circumfluat tacete priora saecula in quibus tamen a primordio generis humani paucissima amicitiae paria admirabiliora fecerat longa temporibus nostris fides intercepta quicquid historiae tradiderunt carmina finxerunt fabulae adiecerunt sub hac conparatione taceant quis crederet si dubitari posset inter duos amicos quorum alterum immunem malorum omnium fortuna fecerat alterum piratis ac lanistae tradiderat meliorem condicionem fuisse captiui si diues essem inquit pecuniam pro te attulissem quod unum pauperibus praesidium est manus habeo has piratis daturus fui has pro te in pugnam uicarias dabo ignosce pater quod nimia contentione adfectus paene tibi orbitatis uulnus inpresserim testor deos non per me stetisse quod uiuo neque enim ita me efferarat ludus aut in tantum durauerat animum caedis longa meditatio ut eum amicum uellem occidi qui pro me mori poterat uindicabam mihi fortunam meam et adhuc necessitatis gladiator depugnare etiam uolebam neque ullis precibus poteram euinci quamquam se non superfuturum alioquin minabatur idque unum adfirmabat interesse utrum uicarium mallem habere mortis an comitem non uici quid igitur actum sit quaeritis duxit me ad munerarium iudices quas ego illius preces quam pertinaces lacrimas quam miserabilem obtestationem uidi nemo umquam sic rogauit missionem transferuntur in illum detracta corpori meo arma et male aptatis insignibus destinatum par producitur quid me admonetis supremarum amici mei precum quibus haec alimenta caro empta inopi patris senectuti petit a adiutorium hoc ad causam putatis me pudet quod rogatus sum per hanc inquit mihi lucem ultimam per notissimam amoris nostri fidem non sinas mendicare parentem meum sustineas adiuues praestes affectum si mereor tu sis illi uicarius meus nec plura dicendi tempus fuit iamque suprema per galeam dederam oscula digressisque in diuersum ministris permissus mars erat o quam sollicitus spectaui quam attonita mente quam simili corporis motu quotiens ad infestum mucronem quasi ipse peterer me summisi quotiens ad conatus erectus sum o misera cogitatio o crudelis natura metus merito tu amice pugnare maluisti facinus indignum illum animum illum ardorem non contigisse castris non bellicis certaminibus ubi uera uirtus nulla pugnandi lege praemium scribitur qua ui proelium inuaserat iratus etiamnum tamquam aduersario meo at omnis impetus excipiebatur callide ueterani gladiatoris astu omnes conatus contra se erant nec difficilem tamen sub illo praesertim auctoramento habuisset missionem sed noluit gladiator uiuere igitur iam nudum corpus uulneribus offerens ut totam pro me mercedem semel solueret stans periit cui licuit in patria in domo inter propinquos securo consenescere aeuo cui tranquillam sine reprehensione agere uitam iacet confectus uulneribus et primo iuuentae flore fraudatus periit miser fato meo at ego qui debebar illi fortunae quem mors sibi destinauerat emissus ludo nocentior quam uenditus etiam uiatico illius infelicis reuertor placeamus licet nobis fortuna nostra pater pauperi soluendo non sumus si qua est fides iudices pudet me contra indicare mea beneficia nec uideor uobis rationem posse reddere quod mihi tam parum obiciatur redemptoris mei patri in pretium meum orbo egenti quid praestiti quod pirata capto quod lanista gladiatori exiguam stipem et cibos semper petendos quantulum enim dari poterat quod non sentiret dominus tam curiosus de hac re consedistis hoc concitauit istam iudicii scaenam panis datus mendico et dilatata hac impotentiae nostrae opinione uideamur amicos ferro occidere inimicos fame computemus totam istam meae luxuriae impensam audite summam et miramini si hos sumptus ne diuitiae quidem sustinent tanti constat patri captiuitas mea cum tam caro redemptus sim quo tandem patereris animo si delicatus adulescens praesertim splendidis op eribus uel ex aetate mores uel ex fortuna traxissem et tempestiua conuiuia et peruigiles iocos aduocata sodalium turba solutus atque affluens agerem tantumque impenderem quantum non posset te ignorante consumi quae tamen ipsa boni patres libenter annis remiserunt cum abdicatione dignum putes et ultimo patriae potestatis fulmine coercendum quare mendico seni porrexerim ut parcissime dicam quod illi filius misit non redempta meretrix non egestum conuiuiis faenus non lenonum parasitorumque cara adulatio in crimen uenit cibaria senis nempe unius aetate ac malis confecti hoc diuitias tuas concutit hoc fundatam paternis auitisque opibus domum exhaurit si tam auarus es computa adhuc de alieno uixi at haec fortasse quae circumstat iudicium corona et omnis ignara causae turba magnum nescio quid et portento simile crimen expectat abdicas me pater tam cito modo tibi ex illa funesta peregrinatione insperatus reuertor unde ut uenirem uix optare potuisti nulla adhuc pro reditu meo soluta sunt uota non percussae diis immortalibus hostiae redemptori certe gratiam non retulimus at ego expectabam ut desiderio incensus affectus uix posset expleri ut post infaustam profectionem uelut obiurgatus tanto periculo numquam me post hoc saltem peregre dimitteres uix salutatis laribus expellor et apud plerosque dubitari potest an admissus sim an hoc agis ne quid tibi praestitisse uideatur qui me redemit saeuus enim credo et impius et quod maximum omnium uitiorum signum est ingratus beneficia patris non aestimo fortasse cui uitam debeam nescio nulla est apud animum meum memoria meritorum miserum me quod non possum tantum soluere quantum accepi quamquam causas abdicationis pater altius repetit et ultra peregrinationem meam inquirit idque ratione duplici primum ut reum quia premere atrocitas criminum non potest turba confundat deinde ut grauius uideatur iudicium patris cum is damnet qui soleat ignoscere cur inquit cum ego inimicum haberem pauperem tu amicum filium eius habuisti uolo iudices omissa omni contentione scilicet sic agere peccaui ueniam peto et errare hominis est et ignoscere patris duxit me similis aestas euicerunt officia cepit fides amantem odisse non potui nihilominus satis habundeque poenarum est et si pietatem tuam bene noui plus quam uelles datum est quantumlibet peccauerim quid amplius iratissimus dominus exigeret ludo tibi satisfeci nullumne cladibus meis finem dari placet parum est quod insanos pertuli fluctus et saeuis tempestatibus commissus arbitrio uentorum pependi parum est quod in nefarias latronum manus praeda perueni quae ultima malorum etiam seruorum condicio est sine exceptione uenalis inde me si uoluisset emere potuit inimicus parum est quod me diu piratae in carcere retentum quia redemptorem illis diuitem promiseram patrem in ludum uendiderunt tamquam decepti quod cotidiana pugnae meditatione tamdiu mori didici quod compositus armatus inductus perieram si melior amicus fuissem nisi me noua uelut in portu adorta tempestas paternis laribus extorrem et necessarii quoque uictus inopem circum ad alienas mitteret domos pudet enumerare calamitatium mearum gradus piratam lanistam patrem atquin pars ista criminis iudices mei non defendi meruit sed laudari neque enim reperio quid in rebus humanis excogitarit natura praestantius amicitia quid concordia contra fortunam maius auxilium nam primum praeter cetera animalia induit nostris pectoribus quandam societatem qua e mutuo gaudere congressu contrahere populos condere urbes edocuit et cum mentibus nostris uarios imposuerit motus nullum profecto meliorem 