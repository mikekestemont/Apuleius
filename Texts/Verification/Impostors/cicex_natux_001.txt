cum multae res in philosophia nequaquam satis adhuc explicatae sint tum perdifficilis brute quod tu minime ignoras et perobscura quaestio est de natura deorum quae et ad cognitionem animi pulcherrima est et ad moderandam religionem necessaria de qua cum tam uariae sint doctissimorum hominum tamque discrepantes sententiae magno argumento esse debeat ea causa principium philosophiae ad h scientiam prudenterque academici a rebus incertis adsensionem cohibuisse quid est enim temeritate turpius aut quid tam temerarium tamque indignum sapientis grauitate atque constantia quam aut falsum sentire aut quod non satis explorate perceptum sit et cognitum sine ulla dubitatione defendere uelut in hac quaestione plerique quod maxime ueri simile est et quo omnes sese duce natura uenimus deos esse dixerunt dubitare se protagoras nullos esse omnino diagoras melius et theodorus cirenaicus putauerunt qui uero deos esse dixerunt tanta sunt in uarietate et dissensione ut eorum infinitum sit enumerare sententias nam et de figuris deorum et de locis atque sedibus et de actione uitae multa dicuntur deque is summa philosophorum dissensione certatur quod uero maxime rem causamque continet utrum nihil agant nihil moliantur omni curatione et administratione rerum uacent an contra ab iis et a principio omnia facta et constituta sint et ad infinitum tempus regantur atque moueantur in primis quae magna dissensio est eaque nisi diiudicatur in summo errore necesse est homines atque in maximarum rerum ignoratione uersari sunt enim philosophi et fuerunt qui omnino nullam habere censerent rerum humanarum procurationem deos quorum si uera sententia est quae potest esse pietas quae sanctitas quae religio haec enim omnia pure atque caste tribuenda deorum numini ita sunt si animaduertuntur ab is et si est aliquid a deis inmortalibus hominum generi tributum sin autem dei neque possunt nos iuuare nec uolunt nec omnino curant nec quid agamus animaduertunt nec est quod ab is ad hominum uitam permanare possit quid est quod ullos deis inmortalibus cultus honores preces adhibeamus in specie autem fictae simulationis sicut reliquae uirtutes item pietas inesse non potest cum qua simul sanctitatem et religionem tolli necesse est quibus sublatis perturbatio uitae sequitur et magna confusio atque haut scio an pietate aduersus deos sublata fides etiam et societas generis humani et una excellentissuma uirtus iustitia tollatur sunt autem alii philosophi et hi quidem magni atque nobiles qui deorum mente atque ratione omnem mundum administrari et regi censeant neque uero id solum sed etiam ab isdem hominum uitae consuli et prouideri nam et fruges et reliqua quae terra pariat et tempestates ac temporum uarietates caelique mutationes quibus omnia quae terra gignat maturata pubescant a dis inmortalibus tribui generi humano putant multaque quae dicentur in his libris colligunt quae talia sunt ut ea ipsa dei inmortales ad usum hominum fabricati paene uideantur contra quos carneades ita multa disseruit ut excitaret homines non socordes ad ueri inuestigandi cupiditatem res enim nulla est de qua tantopere non solum indocti sed etiam docti dissentiant quorum opiniones cum tam uariae sint tamque inter se dissidentes alterum fieri profecto potest ut earum nulla alterum certe non potest ut plus una uera sit qua quidem in causa et beniuolos obiurgatores placare et inuidos uituperatores confutare possumus ut alteros reprehendisse paeniteat alteri didicisse se gaudeant nam qui admonent amice docendi sunt qui inimice insectantur repellendi multum autem fluxisse uideo de libris nostris quos compluris breui tempore edidimus uariumque sermonem partim admirantium unde hoc philosophandi nobis subito studium extitisset partim quid quaque de re certi haberemus scire cupientium multis etiam sensi mirabile uideri eam nobis potissimum probatam esse philosophiam quae lucem eriperet et quasi noctem quandam rebus offunderet desertaeque disciplinae et iam pridem relictae patrocinium necopinatum a nobis esse susceptum nos autem nec subito coepimus philosophari nec mediocrem a primo tempore aetatis in eo studio operam curamque consumpsimus et cum minime uidebamur tum maxime philosophabamur quod et orationes declarant refertae philosophorum sententiis et doctissimorum hominum familiaritates quibus semper domus nostra floruit et principes illi diodotus philo antiochus posidonius a quibus instituti sumus et si omnia philosophiae praecepta referuntur ad uitam arbitramur nos et publicis et priuatis in rebus ea praestitisse quae ratio et doctrina praescripserit sin autem quis requirit quae causa nos inpulerit ut haec tam sero litteris mandaremus nihil est quod expedire tam facile possimus nam cum otio langueremus et is esset rei publicae status ut eam unius consilio atque cura gubernari necesse esset primum ipsius rei publicae causa philosophiam nostris hominibus explicandam putaui magni existimans interesse ad decus et ad laudem ciuitatis res tam grauis tamque praeclaras latinis etiam litteris contineri eoque me minus instituti mei paenitet quod facile sentio quam multorum non modo discendi sed etiam scribendi studia commouerim complures enim graecis institutionibus eruditi ea quae didicerant cum ciuibus suis communicare non poterant quod illa quae a graecis accepissent latine dici posse diffiderent quo in genere tantum profecisse uidemur ut a graecis ne uerborum quidem copia uinceremur hortata etiam est ut me ad haec conferrem animi aegritudo fortunae magna et graui commota iniuria cuius si maiorem aliquam leuationem reperire potuissem non ad hanc potissimum confugissem ea uero ipsa nulla ratione melius frui potui quam si me non modo ad legendos libros sed etiam ad totam philosophiam pertractandam dedissem omnes autem eius partes atque omnia membra tum facillume noscuntur cum totae quaestiones scribendo explicantur est enim admirabilis quaedam continuatio seriesque rerum ut alia ex alia nexa et omnes inter se aptae conligataeque uideantur qui autem requirunt quid quaque de re ipsi sentiamus curiosius id faciunt quam necesse est non enim tam auctoritatis in disputando quam rationis momenta quaerenda sunt quin etiam obest plerumque iis qui discere uolunt auctoritas eorum qui se docere profitentur desinunt enim suum iudicium adhibere id habent ratum quod ab eo quem probant iudicatum uident nec uero probare soleo id quod de pithagoreis accepimus quos ferunt si quid adfirmarent in disputando cum ex iis quaereretur quare ita esset respondere solitos ipse dixit ipse autem erat pithagoras tantum opinio praeiudicata poterat ut etiam sine ratione ualeret auctoritas qui autem admirantur nos hanc potissimum disciplinam secutos his quattuor academicis libris satis responsum uidetur nec uero desertarum relictarumque rerum patrocinium suscepimus non enim hominum interitu sententiae quoque occidunt sed lucem auctoris fortasse desiderant ut haec in philosophia ratio contra omnia disserendi nullamque rem aperte iudicandi profecta a socrate repetita ab arcesila confirmata a carneade usque ad nostram uiguit aetatem quam nunc prope modum orbam esse in ipsa graecia intellego quod non academiae uitio sed tarditate hominum arbitror contigisse nam si singulas disciplinas percipere magnum est quanto maius omnis quod facere is necesse est quibus propositum est ueri reperiendi causa et contra omnes philosophos et pro omnibus dicere cuius rei tantae tamque difficilis facultatem consecutum esse me non profiteor secutum esse prae me fero nec tamen fieri potest ut qui hac ratione philosophentur hi nihil habeant quod sequantur dictum est omnino de hac re alio loco diligentius sed quia nimis indociles quidam tardique sunt admonendi uidentur saepius non enim sumus i quibus nihil uerum esse uideatur sed i qui omnibus ueris falsa quaedam adiuncta esse dicamus tanta similitudine ut in is nulla insit certa iudicandi et adsentiendi nota ex quo exsistit et illud multa esse probabilia quae quamquam non perciperentur tamen quia uisum quendam haberent insignem et inlustrem his sapientis uita regeretur sed iam ut omni me inuidia liberem ponam in medio sententias philosophorum de natura deorum quo quidem loco conuocandi omnes uidentur qui quae sit earum uera iudicent tum demum mihi procax academia uidebitur si aut consenserint omnes aut erit inuentus aliquis qui quid uerum sit inuenerit itaque mihi libet exclamare ut in sinephebis pro deum popularium omnium omnium adulescentium clamo postulo obsecro oro ploro atque inploro fidem non leuissuma de re ut queritur ille in ciuitate fieri facinora capitalia ab amico amante argentum accipere meretrix non uult sed ut adsint cognoscant animaduertant quid de religione pietate sanctitate caerimoniis fide iure iurando quid de templis delubris sacrificiisque sollemnibus quid de ipsis auspiciis quibus nos praesumus existimandum sit haec enim omnia ad hanc de dis inmortalibus quaestionem referenda sunt profecto eos ipsos qui se aliquid certi habere arbitrantur addubitare coget doctissimorum hominum de maxuma re tanta dissensio quod cum saepe alias tum maxime animaduerti cum apud c cottam familiarem meum accurate sane et diligenter de dis inmortalibus disputatumst nam cum feriis latinis ad eum ipsius rogatu arcessituque uenissem offendi eum sedentem in exedra et cum c uelleio senatore disputantem ad quem tum epicurei primas ex nostris hominibus deferebant aderat etiam q lucilius balbus qui tantos progressus habebat in stoicis ut cum excellentibus in eo genere graecis compararetur tum ut me cotta uidit peroportune inquit uenis oritur enim mihi magna de re altercatio cum uelleio cui pro tuo studio non est alienum te interesse atqui mihi quoque uideor inquam uenisse ut dicis oportune tres enim trium disciplinarum principes conuenistis m enim piso si adesset nullius philosophiae earum quidem quae in honore sunt uacaret locus tum cotta si inquit liber antiochi nostri qui ab eo nuper ad hunc balbum missus est uera loquitur nihil est quod pisonem familiarem tuum desideres antiocho enim stoici cum peripateticis re concinere uidentur uerbis discrepare quo de libro balbe uelim scire quid sentias egone inquit ille miror antiochum hominem in primis acutum non uidisse interesse plurimum inter stoicos qui honesta a commodis non nomine sed genere toto diiungerent et peripateticos qui honesta commiscerent cum commodis ut ea inter se magnitudine et quasi gradibus non genere differrent haec enim est non uerborum parua sed rerum permagna dissensio uerum hoc alias nunc quod coepimus si uidetur mihi uero inquit cotta uidetur sed ut hic qui interuenit me intuens ne ignoret quae res agatur de natura agebamus deorum quae cum mihi uideretur perobscura ut semper uideri solet epicuri ex uelleio sciscitabar sententiam quam ob rem inquit uellei nisi molestum est repete quae coeperas repetam uero quamquam non mihi sed tibi hic uenit adiutor ambo enim inquit adridens ab eodem philone nihil scire didicistis tum ego quid didicerimus cotta uiderit tu autem nolo existimes me adiutorem huic uenisse sed auditorem et quidem aecum libero iudicio nulla eius modi adstrictum necessitate ut mihi uelim nolim sit certa quaedam tuenda sententia tum uelleius fidenter sane ut solent isti nihil tam uerens quam ne dubitare aliqua de re uideretur tamquam modo ex deorum concilio et ex epicuri intermundiis descendisset audite inquit non futtilis commenticiasque sententias non opificem aedificatoremque mundi platonis de timaeo deum nec anum fatidicam stoicorum pronoeam quam latine licet prouidentiam dicere neque uero mundum ipsum animo et sensibus praeditum rutundum ardentem uolubilem deum portenta et miracula non disserentium philosophorum sed somniantium quibus enim oculis animi intueri potuit uester plato fabricam illam tanti operis qua construi a deo atque aedificari mundum facit quae molitio quae ferramenta qui uectes quae machinae qui ministri tanti muneris fuerunt quem ad modum autem oboedire et parere uoluntati architecti aer ignis aqua terra potuerunt unde uero ortae illae quinque formae ex quibus reliqua formantur apte cadentes ad animum afficiendum pariendosque sensus longum est ad omnia quae talia sunt ut optata magis quam inuenta uideantur sed illa palmaris quod qui non modo natum mundum introduxerit sed etiam manu paene factum is eum dixerit fore sempiternum hunc censes primis ut dicitur labris gustasse phisiologiam id est naturae rationem qui quicquam quod ortum sit putet aeternum esse posse quae est enim coagmentatio non dissolubilis aut quid est cuius principium aliquod sit nihil sit extremum pronoea uero si uestra est lucili eadem requiro quae paulo ante ministros machinas omnem totius operis dissignationem atque apparatum sin alia est cur mortalem fecerit mundum non quem ad modum platonicus deus sempiternum ab utroque autem sciscitor cur mundi aedificatores repente exstiterint innumerabilia saecla dormierint non enim si mundus nullus erat saecla non erant saecla nunc dico non ea quae dierum noctiumque numero annuis cursibus conficiuntur nam fateor ea sine mundi conuersione effici non potuisse sed fuit quaedam ab infinito tempore aeternitas quam nulla circumscriptio temporum metiebatur spatio tamen qualis ea fuerit intellegi potest quod ne in cogitationem quidem cadit ut fuerit tempus aliquod nullum cum tempus esset isto igitur tam inmenso spatio quaero balbe cur pronoea uestra cessauerit laboremne fugiebat at iste nec attingit deum nec erat ullus cum omnes naturae numini diuino caelum ignes terrae maria parerent quid autem erat quod concupisceret deus mundum signis et luminibus tamquam aedilis ornare si ut deus ipse melius habitaret antea uidelicet tempore infinito in tenebris tamquam in gurgustio habitauerat post autem uarietatene eum delectari putamus qua caelum et terras exornatas uidemus quae ista potest esse oblectatio deo quae si esset non ea tam diu carere potuisset an haec ut fere dicitis hominum causa a deo constituta sunt sapientiumne propter paucos igitur tanta est rerum facta molitio an stultorum at primum causa non fuit cur de inprobis bene mereretur deinde quid est adsecutus cum omnes stulti sint sine dubio miserrimi maxime quod stulti sunt miserius enim stultitia quid possumus dicere deinde quod ita multa sunt incommoda in uita ut ea sapientes commodorum conpensatione leniant stulti nec uitare uenientia possint nec ferre praesentia qui uero mundum ipsum animantem sapientemque esse dixerunt nullo modo uiderunt animi natura intellegentis in quam figuram cadere posset de quo dicam equidem paulo post nunc autem hactenus admirabor eorum tarditatem qui animantem inmortalem et eundem beatum rutundum esse uelint quod ea forma neget ullam esse pulchriorem plato at mihi uel cilindri uel quadrati uel coni uel piramidis uidetur esse formosior quae uero uita tribuitur isti rutundo deo nempe ut ea celeritate contorqueatur cui par nulla ne cogitari quidem possit in qua non uideo ubinam mens constans et uita beata possit insistere quodque in nostro corpore si minima ex parte significetur molestum sit cur hoc idem non habeatur molestum in deo terra enim profecto quoniam mundi pars est pars est etiam dei atqui terrae maxumas regiones inhabitabilis atque incultas uidemus quod pars earum adpulsu solis exarserit pars obriguerit niue pruinaque longinquo solis abscessu quae si mundus est deus quoniam mundi partes sunt dei membra partim ardentia partim refrigerata ducenda sunt atque haec quidem uestra lucili qualia uero est ab ultimo repetam superiorum thales enim milesius qui primus de talibus rebus quaesiuit aquam dixit esse initium rerum deum autem eam mentem quae ex aqua cuncta fingeret si dei possunt esse sine sensu et mentem cur aquae adiunxit si ipsa mens constare potest uacans corpore anaximandri autem opinio est natiuos esse deos longis interuallis orientis occidentisque eosque innumerabilis esse mundos sed nos deum nisi sempiternum intellegere qui possumus post anaximenes aera deum statuit eumque gigni esseque inmensum et infinitum et semper in motu quasi aut aer sine ulla forma deus esse possit cum praesertim deum non modo aliqua sed pulcherrima specie deceat esse aut non omne quod ortum sit mortalitas consequatur inde anaxagoras qui accepit ab anaximene disciplinam primus omnium rerum discriptionem et modum mentis infinitae ui ac ratione dissignari et confici uoluit in quo non uidit neque motum sensu iunctum et in continentem infinito ullum esse posse neque sensum omnino quo non ipsa natura pulsa sentiret deinde si mentem istam quasi animal aliquod uoluit esse erit aliquid interius ex quo illud animal nominetur quid autem interius mente cingatur igitur corpore externo quod quoniam non placet aperta simplexque mens nulla re adiuncta quae sentire possit fugere intellegentiae nostrae uim et notionem uidetur crotoniates autem alcmaeo qui soli et lunae reliquisque sideribus animoque praeterea diuinitatem dedit non sensit sese mortalibus rebus inmortalitatem dare nam pithagoras qui censuit animum esse per naturam rerum omnem intentum et commeantem ex quo nostri animi carperentur non uidit distractione humanorum animorum discerpi et lacerari deum et cum miseri animi essent quod plerisque contingeret tum dei partem esse miseram quod fieri non potest cur autem quicquam ignoraret animus hominis si esset deus quo modo porro deus iste si nihil esset nisi animus aut infixus aut infusus esset in mundo tum xenophanes qui mente adiuncta omne praeterea quod esset infinitum deum uoluit esse de ipsa mente item reprehendetur ut ceteri de infinitate autem uehementius in qua nihil neque sentiens neque coniunctum potest esse nam parmenides quidem commenticium quiddam coronae similem efficit stephanen appellat continentem ardorum lucis orbem qui cingit caelum quem appellat deum in quo neque figuram diuinam neque sensum quisquam suspicari potest multaque eiusdem monstra quippe qui bellum qui discordiam qui cupiditatem ceteraque generis eiusdem ad deum reuocet quae uel morbo uel somno uel obliuione uel uetustate delentur eademque de sideribus quae reprehensa in alio iam in hoc omittantur empedocles autem multa alia peccans in deorum opinione turpissume labitur quattuor enim naturas ex quibus omnia constare censet diuinas esse uult quas et nasci et extingui perspicuum est et sensu omni carere nec uero protagoras qui sese negat omnino de deis habere quod liqueat sint non sint qualesue sint quicquam uidetur de natura deorum suspicari quid democritus qui tum imagines eorumque circumitus in deorum numero refert tum illam naturam quae imagines fundat ac mittat tum sententiam intellegentiamque nostram nonne in maximo errore uersatur cum idem omnino quia nihil semper suo statu maneat neget esse quicquam sempiternum nonne deum omnino ita tollit ut nullam opinionem eius reliquam faciat quid aer quo diogenes apolloniates utitur deo quem sensum habere potest aut quam formam dei iam de platonis inconstantia longum est dicere qui in timaeo patrem huius mundi nominari neget posse in legum autem libris quid sit omnino deus anquiri oportere non censeat quod uero sine corpore ullo deum uult esse ut graeci dicunt asomaton id quale esse possit intellegi non potest careat enim sensu necesse est careat etiam prudentia careat uoluptate quae omnia una cum deorum notione conprehendimus idem et in timaeo dicit et in legibus et mundum deum esse et caelum et astra et terram et animos et eos quos maiorum institutis accepimus quae et per se sunt falsa perspicue et inter se uehementer repugnantia atque etiam xenophon paucioribus uerbis eadem fere peccat facit enim in his quae a socrate dicta rettulit socratem disputantem formam dei quaeri non oportere eundemque et solem et animum deum dicere et modo unum tum autem plures deos quae sunt isdem in erratis fere quibus ea quae de platone dicimus atque etiam antisthenes in eo libro qui phisicus inscribitur popularis deos multos naturalem unum esse dicens tollit uim et naturam deorum nec multo secus speusippus platonem auunculum subsequens et uim quandam dicens qua omnia regantur eamque animalem euellere ex animis conatur cognitionem deorum aristotelesque in tertio de philosophia libro multa turbat a magistro suo platone dissentiens modo enim menti tribuit omnem diuinitatem modo mundum ipsum deum dicit esse modo alium quendam praeficit mundo eique eas partis tribuit ut replicatione quadam mundi motum regat atque tueatur tum caeli ardorem deum dicit esse non intellegens caelum mundi esse partem quem alio loco ipse designarit deum quo modo autem caeli diuinus ille sensus in celeritate tanta conseruari potest ubi deinde illi tot dii si numeramus etiam caelum deum cum autem sine corpore idem uult esse deum omni illum sensu priuat etiam prudentia quo porro modo mundus moueri carens corpore aut quo modo semper se mouens esse quietus et beatus potest nec uero eius condiscipulus xenocrates in hoc genere prudentior est cuius in libris qui sunt de natura deorum nulla species diuina describitur deos enim octo esse dicit quinque eos qui in stellis uagis nominantur unum qui ex omnibus sideribus quae infixa caelo sint ex dispersis quasi membris simplex sit putandus deus septimum solem adiungit octauamque lunam qui quo sensu beati esse possint intellegi non potest ex eadem platonis schola ponticus heraclides puerilibus fabulis refersit libros et tamen modo mundum tum mentem diuinam esse putat errantibus etiam stellis diuinitatem tribuit sensuque deum priuat et eius formam mutabilem esse uult eodemque in libro rursus terram et caelum refert in deos nec uero theophrasti inconstantia ferenda est modo enim menti diuinum tribuit principatum modo caelo tum autem signis sideribusque caelestibus nec audiendus eius auditor strato is qui phisicus appellatur qui omnem uim diuinam in natura sitam esse censet quae causas gignendi augendi minuendi habeat sed careat omni et sensu et figura zeno autem ut iam ad uestros balbe ueniam naturalem legem diuinam esse censet eamque uim obtinere recta imperantem prohibentemque contraria quam legem quo modo efficiat animantem intellegere non possumus deum autem animantem certe uolumus esse atque hic idem alio loco aethera deum dicit si intellegi potest nihil sentiens deus qui numquam nobis occurrit neque in precibus neque in optatis neque in uotis aliis autem libris rationem quandam per omnium naturam rerum pertinentem ui diuina esse adfectam putat idem astris hoc idem tribuit tum annis mensibus annorumque mutationibus cum uero hesiodi theogoniam id est originem deorum interpretatur tollit omnino usitatas perceptasque cognitiones deorum neque enim iouem neque iunonem neque uestam neque quemquam qui ita appelletur in deorum habet numero sed rebus inanimis atque mutis per quandam significationem haec docet tributa nomina cuius discipuli aristonis non minus magno in errore sententiast qui neque formam dei intellegi posse censeat neque in dis sensum esse dicat dubitetque omnino deus animans necne sit cleanthes autem qui zenonem audiuit una cum eo quem proxime nominaui tum ipsum mundum deum dicit esse tum totius naturae menti atque animo tribuit hoc nomen tum ultimum et altissimum atque undique circumfusum et extremum omnia cingentem atque conplexum ardorem qui aether nominetur certissimum deum iudicat idemque quasi delirans in his libris quos scripsit contra uoluptatem tum fingit formam quandam et speciem deorum tum diuinitatem omnem tribuit astris tum nihil ratione censet esse diuinius ita fit ut deus ille quem mente noscimus atque in animi notione tamquam in uestigio uolumus reponere nusquam prorsus appareat at persaeus eiusdem zenonis auditor eos esse habitos deos a quibus aliqua magna utilitas ad uitae cultum esset inuenta ipsasque res utiles et salutares deorum esse uocabulis nuncupatas ut ne hoc quidem diceretilla inuenta esse deorum sed ipsa diuina quo quid absurdius quam aut res sordidas atque deformis deorum honore adficere aut homines iam morte deletos reponere in deos quorum omnis cultus esset futurus in luctu iam uero chrisippus qui stoicorum somniorum uaferrumus habetur interpres magnam turbam congregat ignotorum deorum atque ita ignotorum ut eos ne coniectura quidem informare possimus cum mens nostra quiduis uideatur cogitatione posse depingere ait enim uim diuinam in ratione esse positam et in uniuersae naturae animo atque mente ipsumque mundum deum dicit esse et eius animi fusionem uniuersam tum eius ipsius principatum qui in mente et ratione uersetur communemque rerum naturam uniuersam atque omnia continentem tum fatalem umbram et necessitatem rerum futurarum ignem praeterea et eum quem ante dixi aethera tum ea quae natura fluerent atque manarent ut et aquam et terram et aera solem lunam sidera uniuersitatemque rerum qua omnia continerentur atque etiam homines eos qui inmortalitatem essent consecuti idemque disputat aethera esse eum quem homines iouem appellarent quique aer per maria manaret eum esse neptunum terramque eam esse quae ceres diceretur similique ratione persequitur uocabula reliquorum deorum idemque etiam legis perpetuae et aeternae uim quae quasi dux uitae et magistra officiorum sit iouem dicit esse eandemque fatalem necessinatem appellat sempiternam rerum futurarum ueritatem quorum nihil tale est ut in eo uis diuina inesse uideatur et haec quidem in primo libro de natura deorum in secundo autem uolt orphei musaei hesiodi homerique fabellas accommodare ad ea quae ipse primo libro de deis inmortalibus dixerit ut etiam ueterrimi poetae qui haec ne suspicati quidem sint stoici fuisse uideantur quem diogenes babilonius consequens in eo libro qui inscribitur de minerua partum iouis ortumque uirginis ad phisiologiam traducens deiungit a fabula eui fere non philosophorum iudicia sed delirantium somnia nec enim multo absurdiora sunt ea quae poetarum uocibus fusa ipsa suauitate nocuerunt qui et ira inflammatos et libidine furentis induxerunt deos feceruntque ut eorum bella proelia pugnas uulnera uideremus odia praeterea discidia discordias ortus interitus querellas lamentationes effusas in omni intemperantia libidines adulteria uincula cum humano genere concubitus mortalisque ex inmortali procreatos cum poetarum autem errore coniungere licet portenta magorum aegiptiorumque in eodem genere dementiam tum etiam uulgi opiniones quae in maxima inconstantia ueritatis ignoratione uersantur ea qui consideret quam inconsulte ac temere dicantur uenerari epicurum et in eorum ipsorum numero de quibus haec quaestio est habere debeat solus enim uidit primum esse deos quod in omnium animis eorum notionem inpressisset ipsa natura quae est ennim gens aut quod genus hominum quod non habeat sine doctrina anticipationem quandam deorum quam appellat prolempsin epicurus id est anteceptam animo rei quandam informationem sine qua nec intellegi quicquam nec quaeri nec disputari potest quoius rationis uim atque utilitatem ex illo caelesti epicuri de regula et iudicio uolumine accepimus quod igitur fundamentum huius quaestionis est id praeclare iactum uidetis cum enim non instituto aliquo aut more aut lege sit opinio constituta maneatque ad unum omnium firma consensio intellegi necesse est esse deos quoniam insitas eorum uel potius innatas cognitiones habemus de quo autem omnium natura consentit id uerum esse necesse est esse igitur deos confitendum est quod quoniam fere constat inter omnis non philosophos solum sed etiam indoctos fatemur constare illud etiam hanc nos habere siue anticipationem ut ante dixi siue praenotionem deorum sunt enim rebus nouis noua ponenda nomina ut epicurus ipse prolempsin appellauit quam antea nemo eo uerbo nominarat hanc igitur habemus ut deos beatos et inmortales putemus quae enim nobis natura informationem ipsorum deorum dedit eadem insculpsit in mentibus ut eos aeternos et beatos haberemus quod si ita est uere eita illa sententia est ab epicuro quod beatum aeternumque sit id nec habere ipsum negotii quicquam nec exhibere alteri itaque neque ira neque gratia teneri quod quae talia essent inbecilla essent omnia si nihil aliud quaereremus nisi ut deos pie coleremus et ut superstitione liberaremur satis erat dictum nam et praestans deorum natura hominum pietate coleretur cum et aeterna esset et beatissima habet enim uenerationem iustam quicquid excellit et metus omnis a ui atque ira deorum pulsus esset intellegitur enim a beata inmortalique natura et iram et gratiam segregari quibus remotis nullos a superis inpendere metus sed ad hanc confirmandam opinionem anquirit animus et formam et uitam et actionem mentis atque agitationem in deo ac de forma quidem partim natura nos admonet partim ratio docet nam a natura habemus omnes omnium gentium speciem nullam aliam nisi humanam deorum quae enim forma alia occurrit umquam aut uigilanti cuiquam aut dormienti sed ne omnia reuocentur ad primas notiones ratio hoc idem ipsa declarat nam cum praestantissumam naturam uel quia beata est uel quia sempiterna conuenire uideatur eandem esse pulcherrimam quae conpositio membrorum quae conformatio liniamentorum quae figura quae species humana potest esse pulchrior uos quidem lucili soletis nam cotta meus modo hoc modo illud cum artificium effingitis fabricamque diuinam quam sint omnia in hominis figura non modo ad usum uerum etiam ad uenustatem apta describere quod si omnium animantium formam uincit hominis figura deus autem animans est ea figura profecto est quae pulcherrimast omnium quoniamque deos beatissimos esse constat beatus autem esse sine uirtute nemo potest nec uirtus sine ratione constare nec ratio usquam inesse nisi in hominis figura hominis esse specie deos confitendum est nec tamen ea species corpus est sed quasi corpus nec habet sanguinem sed quasi sanguinem haec quamquam et inuenta sunt acutius et dicta subtilius ab epicuro quam ut quiuis ea possit agnoscere tamen fretus intellegentia uestra dissero breuius quam causa desiderat epicurus autem qui res occultas et penitus abditas non modo uideat animo sed etiam sic tractet ut manu docet eam esse uim et 