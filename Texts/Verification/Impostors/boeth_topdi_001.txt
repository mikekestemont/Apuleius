omnis ratio disserendi quam logicen peripatetici ueteres appellauere in duas distribuitur partes unam inueniendi alteram iudicandi et ea quidem pars quae iudicium purgat atque instruit ab illis analitice uocata a nobis potest resolutoria nuncupari ea uero quae inueniendi facultatem subministrat a graecis topice a nobis localis dicitur ac de illa quidem parte quae iudicandi magistra est alias disputabitur nunc uero consilium est aperire qui sint loci quae eorum differentiae qui etiam quibus apti sint sillogismis nec id simpliciter atque uniformiter uidetur esse faciendum uerum duplex est tradenda partitio una quidem ex graecis uoluminibus eruta altera uero ex m tullii topicis sumpta atque in his illud ad perfectionem speculationis est astruendum ut quibus utraque modis diuisio differat quibusque conueniat explicetur quoque modo altera alteram uicissim possit includere et nunc quidem non in singulis immorabimur sed de tota diuisione communiter disseremus locorum tantum ex quibus argumenta nascuntur diffinitiones exempla differentiasque colligentes singula uero pro qualitate operis diligentius uel his octo uoluminibus expedita sunt quibus aristotelis topica in latinam uertimus orationem uel his septem quibus m tullii topicis lucem plenae expositionis insudauimus illic igitur cuncta sunt propriis atque enodatis partibus expedita hic uero quae alias per membra patefacta sunt communi speculatione tractantur nec dialecticos solum locos sed etiam rhetoricos quoue hi inter se atque dialecticis differant cura est exsequendi ut omnibus undique locis plena consideratione propositis eorumque differentiis inter se et communitatibus pernotatis et argumentorum copia comparetur et locorum clara possit esse distinctio ut igitur cuncta perspicuis rationibus constent paulo altius ordiendum est propositio est oratio uerum falsumue significans ut si quis dicat coelum esse uolubile haec et enuntiatio et proloquium nuncupatur quaestio est in dubitationem ambiguitatemque adducta propositio ut si quis quaerat an coelum sit uolubile conclusio est argumentis approbata propositio ut si quis coelum ab aliis rebus probet esse uolubile enuntiatio quippe siue sui tantum causa dicatur siue ad aliud afferatur approbandum propositio est si de ipsa quaeritur quaestio si ipsa est approbata conclusio idem est igitur propositio quaestio et conclusio sed differunt modo supra dicto argumentum est ratio rei dubiae faciens fidem non uero idem est argumentum et argumentatio nam uis sententiae ratioque ea quae clauditur oratione cum aliquid probatur ambiguum argumentum uocatur ipsa uero argumenti elocutio argumentatio dicitur quo fit ut argumentum quidem uirtus et mens argumentationis sit atque sententia argumentatio uero argumenti per orationem explicatio locus autem sedes est argumenti uel id unde ad propositam quaestionem conueniens trahitur argumentum quae cum ita sint singulorum natura diligentius tractanda est eorumque per species ac membra ut diximus figurasque diuisio facienda est ac prius de propositione disserendum est hanc esse diximus orationem ueritatem uel mendacium continentem huius duae sunt species affirmatio una altera uero negatio affirmatio si quis sic efferat coelum uolubile est negatio si quis ita pronuntiet coelum uolubile non est harum uero aliae sunt uniuersales aliae particulares aliae indefinitae aliae singulares uniuersales quidem ut si quis ita proponat omnis homo iustus est nullus homo iustus est particulares uero si quis hoc modo dicat quidam homo iustus est quidam homo iustus non est indefinitae hoc modo homo iustus est homo iustus non est singulares uero sunt quae indiuiduum aut quid singulare proponunt ut cato iustus est cato iustus non est etenim cato indiuiduus est ac singularis harum uero alias praedicatiuas alias conditionales uocamus praedicatiuae sunt quae simpliciter proponuntur id est quibus nulla uis conditionis adiungitur ut si quis coelum esse uolubile simpliciter dicat at si conditio huic copuletur fit ex duabus propositionibus una conditionalis hoc modo coelum si rotundum est uolubile est hic enim conditio id efficit ut ita demum coelum uolubile esse intelligatur si sit rotundum quoniam igitur aliae propositiones praedicatiuae sunt aliae conditionales praedicatiuarum partes terminos appellamus hi sunt praedicatus et subiectus terminos autem uerba uoco et nomina quibus propositio nectitur ut in ea propositione qua dicimus homo iustus est haec duo nomina id est iustus et homo propositionis partes uocamus eosdem etiam terminos dicimus quorum alter subiectus est alter praedicatus subiectus est terminus qui minor est praedicatus uero qui maior ut in ea propositione qua dicitur homo iustus est homo quidem minus est quam iustus non enim in solo homine esse potest iustitia uerum etiam in corporeis diuinisque substantiis atque ideo maior est terminus iustus homo uero minor quo fit ut homo quidem subiectus terminus sit iustus uero praedicatus quoniam uero huiusmodi simplices propositiones alterum habent praedicatum terminum alterum subiectum terminum a maioris priuilegio propositio praedicatiua uocata est saepe autem euenit ut hi termini sibi inuicem inueniantur aequales hoc modo homo risibile est homo namque et risibile uterque sibi subiectus aequus est terminus nam neque risibile ultra hominem nec ultra risibile homo porrigitur sed in his necesse est hoc uenire ut si quidem inaequales termini sint maior semper de subiecto praedicetur si uero aequales uterque conuersa praedicatione de se dicatur ut uero minor de maiori praedicetur in nulla propositione contingit fieri autem potest ut propositionum partes quas terminos dicimus non solum in nominibus uerum in orationibus inueniantur nam saepe oratio de oratione praedicatur hoc modo socrates cum platone et discipulis de philosophiae ratione pertractat haec quippe oratio quae est socrates cum platone et discipulis subiecta est illa uero de philosophiae ratione pertractat praedicatur rursus aliquando nomen subiectum est oratio praedicatum hoc modo socrates de philosophiae ratione pertractat hic enim socrates subiectus solus est oratio qua dicimus de philosophiae ratione pertractat praedicatum euenit etiam ut supponatur oratio et simplex uocabulum praedicetur hoc modo socratis similitudo cum supernis diuinisque substantiis iustitia est hic enim oratio per quam profertur socratis similitudo cum supernis diuinisque substantiis subiicitur iustitia uero praedicatur sed de huiusmodi propositionibus in his commentariis qui in aristotelis libro conscripsimus diligentius disseruimus conditionalium uero propositionum quas graeci hipotheticas uocant partes sum simplices propositiones cuius quidem ea pars quae prius dicitur antecedens quae posterius consequens appellatur ut in hac propositione quae dicit si rotundum est uolubile est rotundum esse antecedit uolubile esse consequitur harum quoque aliae sunt simplices conditionales aliae coniunctae simplices sunt quae praedicatiuas habent propositiones in partibus ut in ea quam superius diximus si rotundum est uolubile est rotundum est enim et uolubile est utraeque diuisae ac sigillatim acceptae praedicatiuae sunt coniunctarum uero multiplex differentia de quibus in his uoluminibus diligentissime perstrinximus quae de hipotheticis composuimus sillogismis simplicium uero hipotheticarum propositionum quatuor sunt differentiae aut enim ex duabus affirmatiuis categoricis constant ut si rotundum est uolubile est utraque enim affirmatiua est aut negatiuis duabus ut si coelum rotundum non est uolubile non est nam rotundum non esse et uolubile non esse utraeque negationes sunt aut ex affirmatiua et negatiua ut si quadratum est uolubile non est quadratum enim esse affirmatio est uolubile non esse negatio est aut ex negatiua et affirmatiua ut si rotundum non est stabile est rotundum non esse negatio est stabile uero esse affirmatio propositionum quoque aliae sunt per se notae et quarum probatio nequeat inueniri aliae quas tametsi animus audientis probet eisque consentiat tamen possunt aliis superioribus approbari et illae quidem quarum nulla probatio est maximae ac principales uocantur quod his illas necesse est approbari quae ut demonstrari ualeant non recusant est autem maxima propositio ut haec si de aequalibus aequalia demas quae derelinquuntur aequalia sunt ita enim hoc per se notum est ut aliud notius quo approbari ualeat esse non possit quae propositiones cum fidem sui natura propriam gerant non solum alieno ad fidem non egent argumento uerum caeteris quoque probationis solent esse principium igitur per se notae propositiones quibus nihil est notius indemonstrabiles ac maximae et principales uocantur quae uero quamuis auditoris iudicio comprobentur habent tamen aliquid notius naturaliter ex quo si de his fiat quaestio uelut ex alieno fidem capiant hae demonstrabiles ac minores posterioresque dicuntur et de propositionibus quidem ista sufficiant quaestio uero dubitabilis est propositio in qua necesse est fere eadem considerari quae dudum in propositione dicta sunt aliae namque simplices aliae compositae sunt simplices sunt ut hae quae ex simplici propositione descendunt hoc modo ut si quaeratur an coelum sit uolubile haec enim ab ea uenit propositione quae dicit coelum esse uolubile atque si a conditionali composita propositione suscipit initium quae est an si coelum est rotundum uolubile est erit conditionalis atque composita hoc modo haec enim a conditionali propositione principium sumit quae est si coelum rotundum est uolubile est quaestio ergo alias quidem praedicatiua est alias conditionalis quo fit ut eaedem partes quaestionis sint quae dudum esse dictae sunt propositiones praedicatiuae igitur quaestiones habent praedicatum atque subiectum ut in ea qua dubitatur an coelum sit uolubile nam uolubile praedicatum coelum uero subiectum est maior enim terminus est uolubile quam coelum neque enim coelum solum uolubile dici potest quae uero coniuncta est quaestio habebit partes quod praedicatur et quod subiicitur quod antecedit et quod consequitur ut in ea quae dicit an si coelum rotundum est uolubile est antecedit rotundum esse sequitur uolubile esse quae cum ita sint in praedicatiua quaestione dubitatur an subiecto termino praedicatus inhaereat in hipotheticis uero quaestionibus illud tantum quaeritur an illam rem quae praecedit comitetur id quod sequens esse proponitur omnia uero quae de praedicatiuis propositionibus dicta sunt id est quod aliae uniuersales aliae particulares aliae indefinitae aliae singulares eadem possunt dici fere in praedicatiua quaestione hoc etenim tantum quaestio a propositione diuersa est quod propositio quidem uel enuntiata simpliciter uel aliud probans oratio est uerum falsumue significans quaestio uero cum sit ipsa quidem oratio dubitabilis tamen est propositio addita igitur dubitatione quae in propositione considerantur eadem etiam conuenit in quaestione tractari quaestionis autem duae sunt species una quae dicitur a dialecticis thesis haec huiusmodi est quae de re caeteris circumstantiis nuda quaerit ac disserit quales a dialecticis maxime ad disputationem sumuntur ut uoluptasne summum bonum sit ducendane uxor haec a nobis propositio uel propositum dicitur altera uero quae a graecis uocatur hipothesis a nobis dicitur causa haec quaestio est personis temporibus factis caeterisque circumstantiis implicita ea est huiusmodi iurene cicero in exsilium dubio reipublicae tempore detrudatur quia iniussu populi ciues romanos necauerit huius autem duplicis quaestionis subdiuisiones alias esse necesse est et thesis quidem philosophis hipothesis uero oratoribus attributa est sed eius quidem quaestionis quae est hipothesis posterius diuisiones dabo nunc de theseos diuisione pertractabo quae in quatuor diuiditur species in omni enim dialectica quaestione praedicatiua dubitatur an ei quod subiectum est id quod praedicatur inhaereat cum uero aliquid alicui inesse proponitur id aut maius erit eo de quo praedicatur eique substantialiter inesse contenditur aut maius quidem eo erit sed non de substantia ipsius praedicabitur aut ei erit aequale et in substantia praedicabitur aut ei erit aequale sed minime eius substantiam continebit nam ut id quod minus est de eo quod maius est praedicemus in nulla propositione euenit sed si tale est quod in quaestione proponitur ut subiecto sit maius et de subiecti substantia praedicetur erit genus omne enim genus est maius eo de quo praedicatur et de substantia eius dicitur ut animal hominis at si maius quidem fuerit sed de substantia eius non praedicetur erit accidens ut album homini quod si aequale quidem sit sed substantiale subiecti erit diffinitio ut animal rationale mortale homini hoc namque conuertitur et subiecti rationem id est hominis substantiam monstrat quod si aequale quidem sit sed a ratione substantiae seiunctum erit proprium ut risibile homini itaque dialecticae simplices quaestiones aut de genere aut de accidenti aut de diffinitione aut de proprio fiunt possunt uero fieri etiam de differentia quaestiones cum quaeritur coelestia corpora rationalia sint necne uel cum dubitatur eane sit tiranni ac principis differentia quod hic legibus sumpsit imperium ille uiolenta dominatione populum premit sed tantumdem est de differentia quaerere quantum si de genere dubitetur aut enim constitutiua erit differentia aut diuisiua sed si constitutiua fuerit quasi generis obtinet locum ut rationabilitas homini uel si ratione degunt coelestia corpora coelestibus quoque corporibus at si diuisiua fuerit uelut species consideratur omnis enim species cum diuisibili differentia est quod si differentia nunc quidem loco generis nunc uero speciei loco utimur ambigi non potest cum de ea quaeritur de genere dubitari fieri uero potest ut aliquid in certamen comparatione ducatur uelut cum ambigitur an melior sit fortitudo iustitia sed haec quaestio in accidentis necesse est dubitatione ponatur namque ad comparationem nihil nisi accidens uenit hoc enim solum recipit magis et minus rursus de eo quod est idem potest fieri certamen ut an idem sit utile quod honestum sed hic quaestio diffinitioni aggreganda est quarum enim rerum eadem est diffinitio ipsae quoque sunt eaedem quarum uero diuersa substantiae ratio est ipsae quoque sunt diuersae igitur simplicis dialecticae quaestiones recte quatuor species esse dicuntur de quibus sufficienter dictum est nunc igitur de conditionalibus quaestionibus tractandum est quarum quidem alia constat ex affirmatiuis duabus alia ex duabus negatiuis alia ex affirmatione et negatione alia ex negatione et affirmatione si igitur ex duabus affirmationibus conditionalis constat propositio id quaeritur an affirmatio affirmationem sequatur quod si ex duabus negationibus propositio iuncta sit id in decertatione est an negatio negationem comitetur quod si ex affirmatione et negatione uel negatione et affirmatione copuletur id ambigitur an affirmationem negatio an affirmatio negationem comitetur ac prius quidem eius quaestionis facienda est diuisio in qua disceptatur an affirmationem affirmatio consequatur quae praedicatiuarum quaestionum non effugit diuisionem nam ut praecedat aliquid et aliud consequatur in his fere rebus euenire solet quas paulo superius commemoraui speciem quippe sequitur genus uel differentia uel diffinitio uel proprium uel inseparabile accidens item proprium ac diffinitionem sequitur species proprium uero sequitur differentia et diffinitio et diffinitionem sequitur proprium uel differentia hoc modo nam si homo est animal est et si homo est rationale est et si homo est animal rationale mortale est et si homo est risibile est si aethiops est niger est si risibile est homo est si animal rationale mortale est homo est si risibile rationale est si risibile est animal rationale mortale est si animal rationale mortale est risibile uel bipes est praeter haec autem alias quidem effectus causam alias quidem effectum causa sequitur effectus causam ita si sol praesto est lucet effectum causa hoc modo si quid exustum est ignis adfuit uel sic si sol uidetur lucet item totum partes sequuntur ut si integra domus est et tectum et parietes et fundamenta consistunt modus etiam sequitur nomen principale ut si iustitia bona est et quod iuste est bonum est nomen etiam principale sequitur modum ut si quod iuste est bonum est et iustitia bona est accidentia quoque comitatur id quod subiectum est ut si album est corpus est quae cum ita sint conditionalis quoque simplex ex duabus affirmationibus copulata illa fere diuisio facienda est quaestionis quod in ea uel de genere uel de differentia uel de specie uel de proprio uel de diffinitione uel de accidenti uel de causa atque effectu uel toto ac partibus uel de modo ac principali nomine dubitetur atque haec de ea quaestione intelligenda sunt quae cum sit hipothetica simplex ex duabus tamen iungitur affirmatiuis in hisdem etiam differentiis illas quoque consistere necesse est quaestiones quae ab his ueniunt propositionibus quae ex utraque constant negatione nam si genus non est species non est item si differentia uel diffinitio uel proprium non sit species non erit et de caeteris quidem quae superius dicta sunt eodem modo considerandum est quidquid enim antecedit ut aliud consequatur si id quod sequitur non fuerit nec illud est quod antecedit earum uero quaestionum quae ex affirmatione et negatione consistunt illa fere diuisio est quod uel in diuersis generibus uel in diuersis speciebus uel in contrariis uel in priuatione atque habitu continentur ut enim affirmationem negatio consequatur aut diuersum ponitur genus ut quod ab eo diuersum est abnuatur hoc modo si homo est albedo non est uel si substantia est qualitas non est uel si sub eodem genere diuersae species proponantur hoc modo si homo est equus non est uel si contraria ut si album est nigrum non est uel si priuationes ut si caecus est non uidet et postremo in omnibus quaecunque eadem non sunt euenit ut si unum est alterum non sit ita ut propositam affirmationem negatio comitetur aut diuersa erunt genera aut diuersae species aut contraria aut priuantia aut quolibet alio modo sibi inuicem inconuenientia ut autem negationem affirmatio consequatur quae erat quarta conditionalis propositionis differentia fieri non potest nisi in his contrariis quae medio carent et quorum alterum semper inesse necesse est hoc modo si dies non est nox est si tenebrae non sunt lux est facta igitur praedicatiuarum quaestionum ac conditionalium diuisione illud insuper uidetur addendum quod omnis quaestio uel ex ratione disserendi uel ex naturali uel ex morali trahitur speculatione ex disserendi ratione hoc modo an affirmatio et negatio species sint enuntiationis ex naturali ita an coelum rotundum sit ex morali sic an uirtus ad beatitudinem sola sufficiat praeterea quaestio omnis uel est simplex uel composita simplex quoties affirmatione et negatione diuiditur ita ut totum alteri affirmare alteri negare necesse sit hoc modo an coelum rotundum sit necne haec enim una pars quaestionis affirmationem tenet alia negationem nam cum alter esse defendit affirmat alter uero negat cum non esse contendit composita quaestio est quae in plures distrahitur affirmationes hoc modo utrum coelum rotundum sit an quadratum an longum aut cuiuslibet alterius formae hic enim plures affirmationes probare necesse est quae diuersa defendunt et de quaestione quidem quantum ad praesens negotium pertinebat sufficienter dictum est conclusio uero est argumentis approbata propositio de qua eadem fere dici possunt quae de propositione quae quoniam diligenter superius explicata sunt de argumento deinceps tractandum uidetur argumentum est ratio rei dubiae faciens fidem hanc semper notiorem quaestione esse necesse est nam si ignota notis probantur argumentum uero rem dubiam probat necesse est quod ad fidem quaestionis affertur ipsa sit notius quaestione argumentorum uero omnium alia sunt probabilia et necessaria alia probabilia et non necessaria alia sunt necessaria sed non probabilia alia nec probabilia nec necessaria probabile uero est quod uidetur uel omnibus uel pluribus uel sapientibus et his uel omnibus uel pluribus uel maxime notis atque praecipuis uel quod unicuique artifici secundum propriam facultatem ut de medicina medico gubernatori de nauibus gubernandis id praeterea quod uidetur ei cum quo sermo conseritur uel ipsi qui iudicat in quo nihil attinet uerum falsumue sit argumentum si tantum uerisimilitudinem teneat necessarium uero est quod ut dicitur ita est atque aliter esse non potest probabile quidem ac necessarium est ut hoc si quid cuilibet rei sit additum totum maius efficitur neque enim quisquam ab hac propositione dissentiet et ita sese habere necesse est probabilia uero ac non necessaria sunt quibus facile mens auditoris acquiescit sed ueritatis non tenent firmitatem ut hoc si mater est diligit filium necessaria uero ac non probabilia sunt quae ita ut dicuntur sese habere necesse est sed his facile non consentit auditor ut est hoc obiectu lunaris corporis solis euenire defectum neque necessaria uero neque probabilia sunt quae neque in opinione hominum neque in ueritate consistunt ut hoc habere diogenem cornua quoniam unusquisque habeat quod nunquam perdiderit quae quidem nec argumenta dici possunt argumenta enim dubiae rei faciunt fidem ex his autem nulla fides est quae in opinione hominum neque in ueritate sunt constituta dici tamen potest nec illa quidem esse argumenta quae cum sint necessaria minime tamen audientibus approbantur nam si rei dubiae sit fides cogendus est animus auditoris per ea quibus ipse acquiescit ut conclusioni quoque quam nondum probat possit accedere quod si quae tantum necessaria sunt ac non probabilia non probat ille qui iudicat necesse est ut ne illud quidem probet quod ex huiusmodi ratione conficitur itaque euenit ex huiusmodi ratione quae tantum necessaria sunt ac non probabilia non esse argumenta sed non est ita atque haec interpretatio non recte probabilitatis intelligentiam tenet ea sunt enim probabilia quibus sponte atque ultro consensus adiungitur scilicet ut mox ac audita sunt approbentur quae uero necessaria sunt ac non probabilia aliis probabilibus ac necessariis argumentis antea demonstrantur cognitaque et credita ad alterius rei de qua dubitatur fidem trahuntur ut sunt speculationes id est theoremata quae in geometria considerantur nam quae illic proponuntur talia non sunt ut his sponte animus discentis accedat sed quoniam demonstrantur aliis argumentis illa quoque scita et cognita ad aliarum speculationum fidem ducuntur itaque quae probabilia per se non sunt sed necessaria his quidem auditoribus quibus nondum demonstrata sunt ad aliud aliquid approbandum argumenta esse non possunt his autem qui prioribus rationibus eorum quibus non acquiescebant fidem ceperunt possunt ea si quid ambigunt ad argumentum uocari sed quia quatuor facultatibus disserendi omne artificium continetur dicendum est quae quibus uti nouerit argumentis ut cui potissimum disciplinae locorum paretur ubertas euidenter appareat quatuor igitur facultatibus earumque uelut opificibus disserendi omnis ratio subiecta est id est dialectico oratori philosopho sophistae quorum quidem dialecticus atque orator in communi argumentorum natura uersatur uterque enim siue necessaria siue minime probabilia tamen argumenta sequitur his igitur illae duae species argumenti famulantur quae sunt probabile ac necessarium probabile ac non necessarium philosophus uero ac demonstrator de sola tantum ueritate pertractat atque sint probabilia siue non sint nihil refert dummodo sint necessaria hic quoque his duabus speciebus utitur argumenti quae sunt probabile ac necessarium necessarium ac non probabile patet igitur in quo philosophus ab oratore ac dialectico in propria consideratione dissideat in eo scilicet quod illis probabilitatem huic ueritatem constat esse propositam quarta uero species argumenti quam neque argumentum quidem recte dici supra docuimus sophisticis solet esse attributa topicorum intentio est uerisimilium argumentorum copiam demonstrare designatis enim locis ex quibus probabilia argumenta ducuntur abundans et copiosa necesse est fiat materia disserendi sed quoniam ut supra dictum est probabilium argumentorum alia sunt necessaria alia non necessaria cum loci probabilium argumentorum ducuntur euenit ut necessariorum quoque doceantur quo fit ut oratoribus quidem ac dialecticis haec principaliter facultas paretur secundo uero loco philosophis nam in quo probabilia quidem omnia conquiruntur dialectici atque oratores iuuantur in quibus uero probabilia ac necessaria docentur philosophiae demonstrationi ministratur ubertas non modo igitur dialecticus atque orator uerum etiam demonstrator ac uerae argumentationis effector habet quod ex positis locis possit assumere cum intra argumentorum probabilium locos necessariorum quoque principia traditio ista contineat illa uero argumenta quae necessaria quidem sunt sed non probabilia atque illud ultimum genus scilicet nec probabile nec necessarium a propositi operis consideratione seiunctum est nisi quod interdum quidam sophistici loci exercendi gratia lectoris adhibentur quocirca topicorum pariter utilitas intentioque patefacta est his enim et dicendi facultas et inuestigatio ueritatis augetur nam quod dialecticos atque oratores locorum iuuat agnitio orationi per inuentionem copiam praestat quod uero necessariorum doctrinam locorum philosophis tradit uiam quodammodo ueritatis illustrat quo magis peruestiganda est rimandaque ulterius disciplina eaque cum agnitione percepta sit usu atque exercitatione firmanda magnum enim aliquid locorum consideratio pollicetur scilicet inueniendi uias quod quidem hi qui sunt huius rationis expertes soli prorsus deputant ingenio neque intelligunt quantum hac consideratione quaeratur quae in artem redigit uim et potestatem naturae sed de his hactenus nunc de reliquis explicemus omnia quidem quae superioris serie uoluminis expedita sunt minus quibusdam forsitan eruditis superuacanea quodammodo et quasi dependentia uidebuntur nam cum de differentiis topicis librorum titulum legerint omissis doctrinae gradibus statim finem operis attendunt mihi autem necessarium uidetur quod nisi sit praecognitum ad ulteriora discentis animus peruenire non possit hi quoque qui nunc omnem primi uoluminis disputationem superfluam putant si cuncta perlegant contextionemque operis mente ac ratione collustrent desinent profecto iudicare superfluum quod necessario uiderint in parte operis collocatum atque haec hactenus sed quoniam de his quae antea posuimus id est de propositione quaestione conclusione argumento sufficienter dictum est nunc de argumentatione tractemus argumentatio est per orationem argumenti explicatio huius autem species duae sunt una quae sillogismus altera quae uocatur inductio sillogismus est oratio in qua quibusdam positis et concessis aliud quiddam per ea ipsa quae concessa sunt euenire necesse est quam sint ipsa quae concessa sunt huius diffinitionis rationem secundus quidem liber eorum quibus institutionem in categoricos scripsimus sillogismos plene continet sed propter intellectus facilitatem idem breuiter aperiemus exemplo sit enim sillogismus hic omnis homo animal est omne animal substantia est omnis igitur homo substantia est totum igitur hoc oratio est in qua positis quibusdam et concessis id est duabus propositionibus quae sunt omnis homo animal est et omne animal substantia est per ea ipsa quae concessa sunt efficitur aliud aliquod id scilicet quod est conclusio omnis igitur homo substantia est per propositiones enim quae concessae sunt sequentia necessario conclusionis infertur sunt autem propositiones hae omnis homo animal est et omne animal substantia est atque ex his efficitur aliud quiddam quam sunt ipsa quae concessa sunt concluditur enim igitur omnis homo substantia est quod longe diuersum est et ab ea propositione quae dicit omnis homo animal est et ab ea quae proponit omne animal esse substantiam sillogismorum uero alii praedicatiui sunt qui categorici uocantur alii conditionales quos hipotheticos dicimus et praedicatiui quidem sunt qui ex omnibus praedicatiuis propositionibus connectuntur ut is quem exempli gratia superius annotaui omnibus enim praedicatiuis propositionibus texitur hipothetici uero sunt quorum propositiones conditione nectuntur ut hic si dies est lux est est autem dies lux igitur est propositio enim prima conditionem tenet hanc quoniam ita demum lux est si dies est atque ideo sillogismus hic hipotheticus id est conditionalis uocatur inductio uero est oratio per quam fit a particularibus ad uniuersalia progressio hoc modo si in regendis nauibus non sorte sed arte eligitur gubernator si in regendis equis auriga non sortis euentu sed artis commendatione assumitur si in administranda republica non sors principem facit sed peritia moderandi similiaque in pluribus conquiruntur quibus infertur et in omni quoque re quam quisque regi atque administrari grauiter uolet non sorte accommodat sed arte rectorem uides igitur quomodo per singulas res currat oratio ut ad uniuersale perueniat nam cum non sorte regi sed arte nauim currum et rempublicam collegisset quasi in caeteris quoque ita sese res habeat quod uniuersale erat concludit hoc modo in omnibus quoque rebus non sorte ductum sed arte principem debere praeponi saepe autem multorum collecta particularitas aliud quiddam particulare demonstrat ut si quis sic dicat si neque nauibus neque curribus neque agris sorte praeponuntur rectores ne rebus quidem publicis rectores sorte ducendi sunt quod argumentationis genus maxime solet esse probabile etsi non acquam sillogismo habeat firmitatem sillogismus namque ab uniuersalibus in particularia decurrit estque in eo si ueris propositionibus contexatur firma atque incommutabilis ueritas at inductio quidem habet probabilitatem sed interdum ueritate deficit ut in hac qui scit canere cantor est et qui luctari luctator est quique aedificare aedificator est quibus multis simili ratione collectis inferri potest qui scit igitur malum malus est quod non procedit mali quippe notitia deesse bono non potest uirtus enim sese diligit et aspernatur contraria nec uitare uitium nisi cognitum queat his igitur duobus uelut principiis et generibus argumentandi duo quidem alii deprehenduntur argumentationis modi unus quidem sillogismo alter uero inductioni suppositus in quibus quidem promptum sit considerare quod ille quidem a sillogismo ille uero ab inductione ducat exordium non tamen aut hic sillogismum aut ille impleat inductionem hi autem sunt enthimema atque exemplum enthimema quippe est imperfectus sillogismus id est oratio in qua non omnibus antea propositionibus constitutis infertur festinata conclusio ut si quis ita dicat homo animal est substantia igitur est praetermisit enim alteram propositionem qua proponitur omne animal est substantia ergo quoniam enthimema ab uniuersalibus ad particularia probanda contendit quasi simile sillogismo est quod uero non omnibus quae conueniunt sillogismo utitur propositionibus a sillogismi ratione discedit atque ideo imperfectus uocatus est sillogismus 