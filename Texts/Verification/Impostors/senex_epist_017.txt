ciuitatibus adoptatus aiebat homerum utraque materia consummata et odissia et iliade principium adiecisse operi suo quo bellum troianum conplexus est huius rei argumentum adferebat quod duas litteras in primo uersu posuisset ex industria librorum suorum numerum continentes talia sciat oportet qui multa uult scire non uis cogitare quantum temporis tibi auferat mala ualetudo quantum occupatio publica quantum occupatio priuata quantum occupatio cotidiana quantum somnus metire aetatem tuam tam multa non capit de liberalibus studiis loquor philosophi quantum habent superuacui quantum ab usu recedentis ipsi quoque ad sillabarum distinctiones et coniunctionum ac praepositionum proprietates descenderunt et inuidere grammaticis inuidere geometris quidquid in illorum artibus superuacuum erat transtulere in suam sic effectum est ut diligentius loqui scirent quam uiuere audi quantum mali faciat nimia subtilitas et quam infesta ueritati sit protagoras ait de omni re in utramque partem disputari posse ex aequo et de hac ipsa an omnis res in utramque partem disputabilis sit nausiphanes ait ex his quae uidentur esse nihil magis esse quam non esse parmenides ait ex his quae uidentur nihil esse uniuerso zenon eleates omnia negotia de negotio deiecit ait nihil esse circa eadem fere pirrhonei uersantur et megarici et eretrici et academici qui nouam induxerunt scientiam nihil scire haec omnia in illum superuacuum studiorum liberalium gregem coice illi mihi non profuturam scientiam tradunt hi spem omnis scientiae eripiunt satius est superuacua scire quam nihil illi non praeferunt lumen per quod acies derigatur ad uerum hi oculos mihi effodiunt si protagorae credo nihil in rerum natura est nisi dubium si nausiphani hoc unum certum est nihil esse certi si parmenidi nihil est praeter unum si zenoni ne unum quidem quid ergo nos sumus quid ista quae nos circumstant alunt sustinent tota rerum natura umbra est aut inanis aut fallax non facile dixerim utris magis irascar illis qui nos nihil scire uoluerunt an illis qui ne hoc quidem nobis reliquerunt nihil scire uale l annaei epistularum moralium ad lucilium liber quartus decimus et quintus decimus lxxxix rem utilem desideras et ad sapientiam properanti necessariam diuidi philosophiam et ingens corpus eius in membra disponi facilius enim per partes in cognitionem totius adducimur utinam quidem quemadmodum uniuersa mundi facies in conspectum uenit ita philosophia tota nobis posset occurrere simillimum mundo spectaculum profecto enim omnes mortales in admirationem sui raperet relictis iis quae nunc magna magnorum ignorantia credimus sed quia contingere hoc non potest est sic nobis aspicienda quemadmodum mundi secreta cernuntur sapientis quidem animus totam molem eius amplectitur nec minus illam uelociter obit quam caelum acies nostra nobis autem quibus perrumpenda caligo est et quorum uisus in proximo deficit singula quaeque ostendi facilius possunt uniuersi nondum capacibus faciam ergo quod exigis et philosophiam in partes non in frusta diuidam diuidi enim illam non concidi utile est nam conprehendere quemadmodum maxima ita minima difficile est discribitur in tribus populus in centurias exercitus quidquid in maius creuit facilius agnoscitur si discessit in partes quas ut dixi innumerabiles esse et paruulas non oportet idem enim uitii habet nimia quod nulla diuisio simile confuso est quidquid usque in puluerem sectum est primum itaque si ut uidetur tibi dicam inter sapientiam et philosophiam quid intersit sapientia perfectum bonum est mentis humanae philosophia sapientiae amor est et adfectatio haec eo tendit quo illa peruenit philosophia unde dicta sit apparet ipso enim nomine fatetur quid amet sapientiam quidam ita finierunt ut dicerent diuinorum et humanorum scientiam quidam ita sapientia est nosse diuina et humana et horum causas superuacua mihi haec uidetur adiectio quia causae diuinorum humanorumque pars diuinorum sunt philosophiam quoque fuerunt qui aliter atque aliter finirent alii studium illam uirtutis esse dixerunt alii studium corrigendae mentis a quibusdam dicta est adpetitio rectae rationis illud quasi constitit aliquid inter philosophiam et sapientiam interesse neque enim fieri potest ut idem sit quod adfectatur et quod adfectat quomodo multum inter auaritiam et pecuniam interest cum illa cupiat haec concupiscatur sic inter philosophiam et sapientiam haec enim illius effectus ac praemium est illa uenit ad hanc itur sapientia est quam graeci sophian uocant hoc uerbo romani quoque utebantur sicut philosophia nunc quoque utuntur quod et togatae tibi antiquae probabunt et inscriptus dossenni monumento titulus hospes resiste et sophian dossenni lege quidam ex nostris quamuis philosophia studium uirtutis esset et haec peteretur illa peteret tamen non putauerunt illas distrahi posse nam nec philosophia sine uirtute est nec sine philosophia uirtus philosophia studium uirtutis est sed per ipsam uirtutem nec uirtus autem esse sine studio sui potest nec uirtutis studium sine ipsa non enim quemadmodum in iis qui aliquid ex distanti loco ferire conantur alibi est qui petit alibi quod petitur nec quemadmodum itinera quae ad urbes perducunt extra urbes sunt sic uiae ad uirtutem extra ipsam ad uirtutem uenitur per ipsam cohaerent inter se philosophia uirtusque philosophiae tres partes esse dixerunt et maximi et plurimi auctores moralem naturalem rationalem prima componit animum secunda rerum naturam scrutatur tertia proprietates uerborum exigit et structuram et argumentationes ne pro uero falsa subrepant ceterum inuenti sunt et qui in pauciora philosophiam et qui in plura diducerent quidam ex peripateticis quartam partem adiecerunt ciuilem quia propriam quandam exercitationem desideret et circa aliam materiam occupata sit quidam adiecerunt his partem quam oikonomiken uocant administrandae familiaris rei scientiam quidam et de generibus uitae locum separauerunt nihil autem horum non in illa parte morali reperietur epicurei duas partes philosophiae putauerunt esse naturalem atque moralem rationalem remouerunt deinde cum ipsis rebus cogerentur ambigua secernere falsa sub specie ueri latentia coarguere ipsi quoque locum quem de iudicio et regula appellant alio nomine rationalem induxerunt sed eum accessionem esse naturalis partis existimant cirenaici naturalia cum rationalibus sustulerunt et contenti fuerunt moralibus sed hi quoque quae remouent aliter inducunt in quinque enim partes moralia diuidunt ut una sit de fugiendis et petendis altera de adfectibus tertia de actionibus quarta de causis quinta de argumentis causae rerum ex naturali parte sunt argumenta ex rationali ariston chius non tantum superuacuas esse dixit naturalem et rationalem sed etiam contrarias moralem quoque quam solam reliquerat circumcidit nam eum locum qui monitiones continet sustulit et paedagogi esse dixit non philosophi tamquam quidquam aliud sit sapiens quam generis humani paedagogus ergo cum tripertita sit philosophia moralem eius partem primum incipiamus disponere quam in tria rursus diuidi placuit ut prima esset inspectio suum cuique distribuens et aestimans quanto quidque dignum sit maxime utilis quid enim est tam necessarium quam pretia rebus inponere secunda de impetu de actionibus tertia primum enim est ut quanti quidque sit iudices secundum ut impetum ad illa capias ordinatum temperatumque tertium ut inter impetum tuum actionemque conueniat ut in omnibus istis tibi ipse consentias quidquid ex tribus defuit turbat et cetera quid enim prodest inter se aestimata habere omnia si sis in impetu nimius quid prodest impetus repressisse et habere cupiditates in sua potestate si in ipsa rerum actione tempora ignores nec scias quando quidque et ubi et quemadmodum agi debeat aliud est enim dignitates et pretia rerum nosse aliud articulos aliud impetus refrenare et ad agenda ire non ruere tunc ergo uita concors sibi est ubi actio non destituit impetum impetus ex dignitate rei cuiusque concipitur proinde remissus aut acrior prout illa digna est peti naturalis pars philosophiae in duo scinditur corporalia et incorporalia utraque diuiduntur in suos ut ita dicam gradus corporum locus in hos primum in ea quae faciunt et quae ex his gignuntur gignuntur autem elementa ipse de elementis locus ut quidam putant simplex est ut quidam in materiam et causam omnia mouentem et elementa diuiditur superest ut rationalem partem philosophiae diuidam omnis oratio aut continua est aut inter respondentem et interrogantem discissa hanc dialektiken illam rhetoriken placuit uocari rhetorike uerba curat et sensus et ordinem dialektike in duas partes diuiditur in uerba et significationes id est in res quae dicuntur et uocabula quibus dicuntur ingens deinde sequitur utriusque diuisio itaque hoc loco finem faciam et summa sequar fastigia rerum alioqui si uoluero facere partium partes quaestionum liber fiet haec lucili uirorum optime quominus legas non deterreo dummodo quidquid legeris ad mores statim referas illos conpesce marcentia in te excita soluta constringe contumacia doma cupiditates tuas publicasque quantum potes uexa et istis dicentibus quousque eadem responde ego debebam dicere quousque eadem peccabitis remedia ante uultis quam uitia desinere ego uero eo magis dicam et quia recusatis perseuerabo tunc incipit medicina proficere ubi in corpore alienato dolorem tactus expressit dicam etiam inuitis profutura aliquando aliqua ad uos non blanda uox ueniat et quia uerum singuli audire non uultis publice audite quousque fines possessionum propagabitis ager uni domino qui populum cepit angustus est quousque arationes uestras porrigetis ne prouinciarum quidem spatio contenti circumscribere praediorum modum inlustrium fluminum per priuatum decursus est et amnes magni magnarumque gentium termini usque ad ostium a fonte uestri sunt hoc quoque parum est nisi latifundiis uestris maria cinxistis nisi trans hadriam et ionium aegaeumque uester uilicus regnat nisi insulae ducum domicilia magnorum inter uilissima rerum numerantur quam uultis late possidete sit fundus quod aliquando imperium uocabatur facite uestrum quidquid potestis dum plus sit alieni nunc uobiscum loquor quorum aeque spatiose luxuria quam illorum auaritia diffunditur uobis dico quousque nullus erit lacus cui non uillarum uestrarum fastigia inmineant nullum flumen cuius non ripas aedificia uestra praetexant ubicumque scatebunt aquarum calentium uenae ibi noua deuersoria luxuriae excitabuntur ubicumque in aliquem sinum litus curuabitur uos protinus fundamenta iacietis nec contenti solo nisi quod manu feceritis mare agetis introrsus omnibus licet locis tecta uestra resplendeant aliubi inposita montibus in uastum terrarum marisque prospectum aliubi ex plano in altitudinem montium educta cum multa aedificaueritis cum ingentia tamen et singula corpora estis et paruola quid prosunt multa cubicula in uno iacetis non est uestrum ubicumque non estis ad uos deinde transeo quorum profunda et insatiabilis gula hinc maria scrutatur hinc terras alia hamis alia laqueis alia retium uariis generibus cum magno labore persequitur nullis animalibus nisi ex fastidio pax est quantulum est ex istis epulis quae per tot comparatis manus fesso uoluptatibus ore libatis quantulum ex ista fera periculose capta dominus crudus ac nauseans gustat quantulum ex tot conchiliis tam longe aduectis per istum stomachum inexplebilem labitur infelices ecquid intellegitis maiorem uos famem habere quam uentrem haec aliis dic ut dum dicis audias ipse scribe ut dum scribis legas omnia ad mores et ad sedandam rabiem adfectuum referens stude non ut plus aliquid scias sed ut melius uale xc quis dubitare mi lucili potest quin deorum inmortalium munus sit quod uiuimus philosophiae quod bene uiuimus itaque tanto plus huic nos debere quam dis quanto maius beneficium est bona uita quam uita pro certo haberetur nisi ipsam philosophiam di tribuissent cuius scientiam nulli dederunt facultatem omnibus nam si hanc quoque bonum uulgare fecissent et prudentes nasceremur sapientia quod in se optimum habet perdidisset inter fortuita non esse nunc enim hoc in illa pretiosum atque magnificum est quod non obuenit quod illam sibi quisque debet quod non ab alio petitur quid haberes quod in philosophia suspiceres si beneficiaria res esset huius opus unum est de diuinis humanisque uerum inuenire ab hac numquam recedit religio pietas iustitia et omnis alius comitatus uirtutum consertarum et inter se cohaerentium haec docuit colere diuina humana diligere et penes deos imperium esse inter homines consortium quod aliquamdiu inuiolatum mansit antequam societatem auaritia distraxit et paupertatis causa etiam iis quos fecit locupletissimos fuit desierunt enim omnia possidere dum uolunt propria sed primi mortalium quique ex his geniti naturam incorrupti sequebantur eundem habebant et ducem et legem commissi melioris arbitrio natura est enim potioribus deteriora summittere mutis quidem gregibus aut maxima corpora praesunt aut uehementissima non praecedit armenta degener taurus sed qui magnitudine ac toris ceteros mares uicit elephantorum gregem excelsissimus ducit inter homines pro maximo est optimum animo itaque rector eligebatur ideoque summa felicitas erat gentium in quibus non poterat potentior esse nisi melior tuto enim quantum uult potest qui se nisi quod debet non putat posse illo ergo saeculo quod aureum perhibent penes sapientes fuisse regnum posidonius iudicat hi continebant manus et infirmiorem a ualidioribus tuebantur suadebant dissuadebantque et utilia atque inutilia monstrabant horum prudentia ne quid deesset suis prouidebat fortitudo pericula arcebat beneficentia augebat ornabatque subiectos officium erat imperare non regnum nemo quantum posset aduersus eos experiebatur per quos coeperat posse nec erat cuiquam aut animus in iniuriam aut causa cum bene imperanti bene pareretur nihilque rex maius minari male parentibus posset quam ut abiret e regno sed postquam subrepentibus uitiis in tirannidem regna conuersa sunt opus esse legibus coepit quas et ipsas inter initia tulere sapientes solon qui athenas aequo iure fundauit inter septem fuit sapientia notos licurgum si eadem aetas tulisset sacro illi numero accessisset octauus zaleuci leges charondaeque laudantur hi non in foro nec in consultorum atrio sed in pithagorae tacito illo sanctoque secessu didicerunt iura quae florenti tunc siciliae et per italiam graeciae ponerent hactenus posidonio adsentior artes quidem a philosophia inuentas quibus in cotidiano uita utitur non concesserim nec illi fabricae adseram gloriam illa inquit sparsos et aut casis tectos aut aliqua rupe suffossa aut exesae arboris trunco docuit tecta moliri ego uero philosophiam iudico non magis excogitasse has machinationes tectorum supra tecta surgentium et urbium urbes prementium quam uiuaria piscium in hoc clausa ut tempestatum periculum non adiret gula et quamuis acerrime pelago saeuiente haberet luxuria portus suos in quibus distinctos piscium greges saginaret quid ais philosophia homines docuit habere clauem et seram quid aliud erat auaritiae signum dare philosophia haec cum tanto habitantium periculo inminentia tecta suspendit parum enim erat fortuitis tegi et sine arte et sine difficultate naturale inuenire sibi aliquod receptaculum mihi crede felix illud saeculum ante architectos fuit ante tectores ista nata sunt iam nascente luxuria in quadratum tigna decidere et serra per designata currente certa manu trabem scindere nam primi cuneis scindebant fissile lignum non enim tecta cenationi epulum recepturae parabantur nec in hunc usum pinus aut abies deferebatur longo uehiculorum ordine uicis intrementibus ut ex illa lacunaria auro grauia penderent furcae utrimque suspensae fulciebant casam spissatis ramalibus ac fronde congesta et in procliue disposita decursus imbribus quamuis magnis erat sub his tectis habitauere sed securi culmus liberos texit sub marmore atque auro seruitus habitat in illo quoque dissentio a posidonio quod ferramenta fabrilia excogitata a sapientibus uiris iudicat isto enim modo dicat licet sapientes fuisse per quos tunc laqueis captare feras et fallere uisco inuentum et magnos canibus circumdare saltus omnia enim ista sagacitas hominum non sapientia inuenit in hoc quoque dissentio sapientes fuisse qui ferri metalla et aeris inuenerint cum incendio siluarum adusta tellus in summo uenas iacentis liquefacta fudisset ista tales inueniunt quales colunt ne illa quidem tam subtilis mihi quaestio uidetur quam posidonio utrum malleus in usu esse prius an forcipes coeperint utraque inuenit aliquis excitati ingenii acuti non magni nec elati et quidquid aliud corpore incuruato et animo humum spectante quaerendum est sapiens facilis uictu fuit quidni cum hoc quoque saeculo esse quam expeditissimus cupiat quomodo oro te conuenit ut et diogenen mireris et daedalum uter ex his sapiens tibi uidetur qui serram commentus est an ille qui cum uidisset puerum caua manu bibentem aquam fregit protinus exemptum e perula calicem cum hac obiurgatione sui quamdiu homo stultus superuacuas sarcinas habui qui se conplicuit in dolio et in eo cubitauit hodie utrum tandem sapientiorem putas qui inuenit quemadmodum in immensam altitudinem crocum latentibus fistulis exprimat qui euripos subito aquarum impetu implet aut siccat et uersatilia cenationum laquearia ita coagmentat ut subinde alia facies atque alia succedat et totiens tecta quotiens fericula mutentur an eum qui et aliis et sibi hoc monstrat quam nihil nobis natura durum ac difficile imperauerit posse nos habitare sine marmorario ac fabro posse nos uestitos esse sine commercio sericorum posse nos habere usibus nostris necessaria si contenti fuerimus iis quae terra posuit in summo quem si audire humanum genus uoluerit tam superuacuum sciet sibi cocum esse quam militem illi sapientes fuerunt aut certe sapientibus similes quibus expedita erat tutela corporis simplici cura constant necessaria in delicias laboratur non desiderabis artifices sequere naturam illa noluit esse districtos ad quaecumque nos cogebat instruxit frigus intolerabilest corpori nudo quid ergo non pelles ferarum et aliorum animalium a frigore satis abundeque defendere queunt non corticibus arborum pleraeque gentes tegunt corpora non auium plumae in usum uestis conseruntur non hodieque magna scitharum pars tergis uulpium induitur ac murum quae tactu mollia et inpenetrabilia uentis sunt quid ergo non quilibet uirgeam cratem texuerunt manu et uili obliuerunt luto deinde de stipula aliisque siluestribus operuere fastigium et pluuiis per deuexa labentibus hiemem transiere securi opus est tamen calorem solis aestiui umbra crassiore propellere quid ergo non uetustas multa abdidit loca quae uel iniuria temporis uel alio quolibet casu excauata in specum recesserunt quid ergo non in defosso latent sirticae gentes quibusque propter nimios solis ardores nullum tegimentum satis repellendis caloribus solidum est nisi ipsa arens humus non fuit tam iniqua natura ut cum omnibus aliis animalibus facilem actum uitae daret homo solus non posset sine tot artibus uiuere nihil durum ab illa nobis imperatum est nihil aegre quaerendum ut possit uita produci ad parata nati sumus nos omnia nobis difficilia facilium fastidio fecimus tecta tegimentaque et fomenta corporum et cibi et quae nunc ingens negotium facta sunt obuia erant et gratuita et opera leui parabilia modus enim omnium prout necessitas erat nos ista pretiosa nos mira nos magnis multisque conquirenda artibus fecimus sufficit ad id natura quod poscit a natura luxuria desciuit quae cotidie se ipsa incitat et tot saeculis crescit et ingenio adiuuat uitia primo superuacua coepit concupiscere inde contraria nouissime animum corpori addixit et illius deseruire libidini iussit omnes istae artes quibus aut circitatur ciuitas aut strepit corpori negotium gerunt cui omnia olim tamquam seruo praestabantur nunc tamquam domino parantur itaque hinc textorum hinc fabrorum officinae sunt hinc odores coquentium hinc molles corporis motus docentium mollesque cantus et infractos recessit enim ille naturalis modus desideria ope necessaria finiens iam rusticitatis et miseriae est uelle quantum sat est incredibilest mi lucili quam facile etiam magnos uiros dulcedo orationis abducat a uero ecce posidonius ut mea fert opinio ex iis qui plurimum philosophiae contulerunt dum uult describere primum quemadmodum alia torqueantur fila alia ex molli solutoque ducantur deinde quemadmodum tela suspensis ponderibus rectum stamen extendat quemadmodum subtemen insertum quod duritiam utrimque conprimentis tramae remolliat spatha coire cogatur et iungi textrini quoque artem a sapientibus dixit inuentam oblitus postea repertum hoc subtilius genus in quo tela iugo uincta est stamen secernit harundo inseritur medium radiis subtemen acutis quod lato pauiunt insecti pectine dentes quid si contigisset illi uidere has nostri temporis telas in quibus uestis nihil celatura conficitur in qua non dico nullum corpori auxilium sed nullum pudori est transit deinde ad agricolas nec minus facunde describit proscissum aratro solum et iteratum quo solutior terra facilius pateat radicibus tunc sparsa semina et collectas manu herbas ne quid fortuitum et agreste succrescat quod necet segetem hoc quoque opus ait esse sapientium tamquam non nunc quoque plurima cultores agrorum noua inueniant per quae fertilitas augeatur deinde non est contentus his artibus sed in pistrinum sapientem summittit narrat enim quemadmodum rerum naturam imitatus panem coeperit facere receptas inquit in os fruges concurrens inter se duritia dentium frangit et quidquid excidit ad eosdem dentes lingua refertur tunc umore miscetur ut facilius per fauces lubricas transeat cum peruenit in uentrem aequali eius feruore concoquitur tunc demum corpori accedit hoc aliquis secutus exemplar lapidem asperum aspero inposuit ad similitudinem dentium quorum pars immobilis motum alterius expectat deinde utriusque adtritu grana franguntur et saepius regeruntur donec ad minutiam frequenter trita redigantur tum farinam aqua sparsit et adsidua tractatione perdomuit finxitque panem quem primo cinis calidus et feruens testa percoxit deinde furni paulatim reperti et alia genera quorum feruor seruiret arbitrio non multum afuit quin sutrinum quoque inuentum a sapientibus diceret omnia ista ratio quidem sed non recta ratio commenta est hominis enim non sapientis inuenta sunt tam mehercules quam nauigia quibus amnes quibusque maria transimus aptatis ad excipiendum uentorum impetum uelis et additis a tergo gubernaculis quae huc atque illuc cursum nauigii torqueant exemplum a piscibus tractum est qui cauda reguntur et leui eius in utrumque momento uelocitatem suam flectunt omnia inquit haec sapiens quidem inuenit sed minora quam ut ipse tractaret sordidioribus ministris dedit immo non aliis excogitata ista sunt quam quibus hodieque curantur quaedam nostra demum prodisse memoria scimus ut speculariorum usum perlucente testa clarum transmittentium lumen ut suspensuras balneorum et inpressos parietibus tubos per quos circumfunderetur calor qui ima simul ac summa foueret aequaliter quid loquar marmora quibus templa quibus domus fulgent quid lapideas moles in rotundum ac leue formatas quibus porticus et capacia populorum tecta suscipimus quid uerborum notas quibus quamuis citata excipitur oratio et celeritatem linguae manus sequitur uilissimorum mancipiorum ista commenta sunt sapientia altius sedet nec manus edocet animorum magistra est uis scire quid illa eruerit quid effecerit non decoros corporis motus nec uarios per tubam ac tibiam cantus quibus exceptus spiritus aut in exitu aut in transitu formatur in uocem non arma nec muros nec bello utilia molitur paci fauet et genus humanum ad concordiam uocat non est inquam instrumentorum ad usus necessarios opifex quid illi tam paruola adsignas artificem uides uitae alias quidem artes sub dominio habet nam cui uita illi uitae quoque ornantia seruiunt ceterum ad beatum statum tendit illo ducit illo uias aperit quae sint mala quae uideantur ostendit uanitatem exuit mentibus dat magnitudinem solidam inflatam uero et ex inani speciosam reprimit nec ignorari sinit inter magna quid intersit et tumida totius naturae notitiam ac sui tradit quid sint di qualesque declarat quid inferi quid lares et genii quid in secundam numinum formam animae perpetitae ubi consistant quid agant quid possint quid uelint haec eius initiamenta sunt per quae non municipale sacrum sed ingens deorum omnium templum mundus ipse reseratur cuius uera simulacra uerasque facies cernendas mentibus protulit nam ad spectacula tam magna hebes uisus est ad initia deinde rerum redit aeternamque rationem toti inditam et uim omnium seminum singula proprie figurantem tum de animo coepit inquirere unde esset ubi quamdiu in quot membra diuisus deinde a corporibus se ad incorporalia transtulit ueritatemque et argumenta eius excussit post haec quemadmodum discernerentur uitae aut uocis ambigua in utraque enim falsa ueris inmixta sunt non abduxit inquam se ut posidonio uidetur ab istis artibus sapiens sed ad illas omnino non uenit nihil enim dignum inuentu iudicasset quod non erat dignum perpetuo usu iudicaturus ponenda non sumeret anacharsis inquit inuenit rotam figuli cuius circuitu uasa formantur deinde quia apud homerum inuenitur figuli rota maluit uideri uersus falsos esse quam fabulam ego nec anacharsim auctorem huius rei fuisse contendo et si fuit sapiens quidem hoc inuenit sed non tamquam sapiens sicut multa sapientes faciunt qua homines sunt non qua sapientes puta uelocissimum esse sapientem cursu omnis anteibit qua uelox est non qua sapiens cuperem posidonio aliquem uitrearium ostendere qui spiritu uitrum in habitus plurimos format qui uix diligenti manu effingerentur haec inuenta sunt postquam sapientem inuenire desimus democritus inquit inuenisse dicitur fornicem ut lapidum curuatura paulatim inclinatorum medio saxo alligaretur hoc dicam falsum esse necesse est enim ante democritum et pontes et portas fuisse quarum fere summa curuantur excidit porro uobis eundem democritum inuenisse quemadmodum ebur molliretur quemadmodum decoctus calculus in zmaragdum conuerteretur qua hodieque coctura inuenti lapides in hoc utiles colorantur ista sapiens licet inuenerit non qua sapiens erat inuenit multa enim facit quae ab inprudentissimis aut aeque fieri uidemus aut peritius atque exercitatius quid sapiens inuestigauerit quid in lucem protraxerit quaeris primum uerum naturamque quam non ut cetera animalia oculis secutus est tardis ad diuina deinde uitae legem quam uniuersa derexit nec nosse tantum sed sequi deos docuit et accidentia non aliter excipere quam imperata uetuit parere opinionibus falsis et quanti quidque esset uera aestimatione perpendit damnauit mixtas paenitentia uoluptates et bona semper placitura laudauit et palam fecit felicissimum esse cui felicitate non opus est potentissimum esse qui se habet in potestate non de ea philosophia loquor quae ciuem extra patriam posuit extra mundum deos quae uirtutem donauit uoluptati sed de illa quae nullum bonum putat nisi quod honestum est quae nec hominis nec fortunae muneribus deleniri potest cuius hoc pretium est non posse pretio capi hanc philosophiam fuisse illo rudi saeculo quo adhuc artificia deerant et ipso usu discebantur utilia non credo sicut aut fortunata tempora cum in medio iacerent beneficia naturae promiscue utenda antequam auaritia atque luxuria dissociauere mortales et ad rapinam ex consortio docuere discurrere non erant illi sapientes uiri etiam si faciebant facienda sapientibus statum quidem generis humani non alium quisquam suspexerit magis nec si cui permittat deus terrena formare et dare gentibus mores aliud probauerit quam quod apud illos fuisse memoratur apud quos nulli subigebant arua coloni ne signare quidem aut partiri limite campum fas erat in medium quaerebant ipsaque tellus omnia liberius nullo poscente ferebat quid hominum illo genere felicius in commune rerum natura fruebantur sufficiebat illa ut parens in tutelam omnium haec erat publicarum opum secura possessio quidni ego illud locupletissimum mortalium genus dixerim in quo pauperem inuenire non posses inrupit in res optime positas auaritia et dum seducere aliquid cupit atque in suum uertere omnia fecit aliena et in angustum se ex inmenso redegit auaritia paupertatem intulit et multa concupiscendo omnia amisit licet itaque nunc conetur reparare quod perdidit licet agros agris adiciat uicinum uel pretio pellens uel iniuria licet in prouinciarum spatium rura dilatet et possessionem uocet per sua longam peregrinationem nulla nos finium propagatio eo reducet unde discessimus cum omnia fecerimus multum habebimus uniuersum habebamus terra ipsa fertilior erat inlaborata et in usus populorum non diripientium larga quidquid natura protulerat id non minus inuenisse quam inuentum monstrare alteri uoluptas erat nec ulli aut superesse poterat aut deesse inter concordes diuidebatur nondum ualentior inposuerat infirmiori manum nondum auarus abscondendo quod sibi iaceret alium necessariis quoque excluserat par erat alterius ac sui cura arma cessabant incruentaeque humano sanguine manus odium omne in feras uerterant illi quos aliquod nemus densum a sole protexerat qui aduersus saeuitiam hiemis aut imbris uili receptaculo tuti sub fronde uiuebant placidas transigebant sine suspirio noctes sollicitudo nos in nostra purpura uersat et acerrimis excitat stimulis at quam mollem somnum illis dura tellus dabat non inpendebant caelata laquearia sed in aperto iacentis sidera superlabebantur et insigne spectaculum noctium mundus in praeceps agebatur silentio tantum opus ducens tam interdiu illis quam nocte patebant prospectus huius pulcherrimae domus libebat intueri signa ex media caeli parte uergentia rursus ex occulto alia surgentia quidni iuuaret uagari inter tam late sparsa miracula at uos ad omnem tectorum pauetis sonum et inter picturas uestras si quid increpuit fugitis attoniti non habebant domos instar urbium spiritus ac liber inter aperta perflatus et leuis umbra rupis aut arboris et perlucidi fontes riuique non opere nec fistula nec ullo coacto itinere obsolefacti sed sponte currentes et prata sine arte formosa inter haec agreste domicilium rustica politum manu haec erat secundum naturam domus in qua libebat habitare nec ipsam nec pro ipsa timentem nunc magna pars nostri metus tecta sunt sed quamuis egregia illis uita fuerit et carens fraude non fuere sapientes quando hoc iam in opere maximo nomen est non tamen negauerim fuisse alti spiritus uiros et ut ita dicam a dis recentes neque enim dubium est quin meliora mundus nondum effetus ediderit quemadmodum autem omnibus indoles fortior fuit et ad labores paratior ita non erant ingenia omnibus 