ab his potui manibus accipere merui fateor malignas interpretationes uir fortis ut morerer a bello reuersus arma posui populi fauorem gaudia ciuitatis intraui sed siue hoc est sepulturae suae magna reuerentia pessimeque additae pectoribus humanis infirmitatis ut esset quod timeret qui non timet mortem seu decuit innocentiae amore pereuntem tranquillitas magna pereundi ignoscite quaeso cunctationi patientiae morae si me continuo occidissem tamquam parricida moriebar neque est p c quod excludi praemium putetis contradictione patris eximus per magnorum operum reuerentiam de necessitate parendi et aut interim nobis magna uenit contra nominis huius potentiam de uirtutum fauore libertas aut obsequia peracta demum optione repetemus non est quod uos resistentis moueat auctoritas neminem inuenias mori uolentem qui non habeat aliquem uetantem ille cui praesto non sunt pignera caritatis lacrimis tamen audientium et consolationibus et promptissima semper exhortatione retinetur parentibus uero circa liberos unus adfectus est fauere uitae timere mortem non habent patientiam nec iustae orbitatis et inter supplicia nemo poenasque omnes tamen illis innocentes omnes miseri sumus ego p c communem hanc impatientiam senis accendo pietate reuerentia fieri non potest ut se mori debere persuadeat patri filius propter quem se uidetur occidere hactenus leges hactenus merita uirtutum ueniamus ad necessitates mori uolo ita ut non reddidi causas ita non ex hac destinatione sentitis quicquid dici potest quicquid dici non potest uiderit quid nos hucusque protulerit hinc incipit ratio quod uolo fingite unum ex populo turbaque petere ius supremorum non debet hoc uetari quotiens habet causas non potest quotiens non habet scilicet enim uerendum est ne ad hoc inconsulte ne temere leuitas humana prosiliat et credibile est ut quicquid apud hominem pro uita dici potest ipsa sibi uita non dixerit abite gratulationes silete blanditiae quotiens iam putatis noluisse me mori primum hoc maximumque pro incolumitate hominis natura commenta est ut periremus inuiti et contra tot aduersos casus patientiae nobis aequanimitate succurreret inde est quod inter luctus et desperationes foeda uiuacitate duramus an uos me mouere non creditis quod iuuenis sum quod modo uitae uoluptates modo gaudia lucis ingressus sum quantopere mihi blanditur quod publicis ex acie reportatus umeris laetitiam ciuitatis impleui quotiens mehercule haec uulnera et rorantia hostili cruore arma conspexi animum supra necessitates erigo supra fatum pono sed omnia mihi iam discussa consumpta sunt et honeste pereundi ratione uicta cesserunt quid mihi amplius cum corpore quod oderunt oculi sui cum quo cotidie properans anima rixatur non sunt mea membra quae possim uelut hostis alicuius lacerare confodere homini qui semel renuntiauit rebus humanis non redditur uita sed tempus et ipsa cupiditas ratioque pereundi hoc ipso quo uetamur adcrescit felicior mehercules qui moritur antequam debeat antequam uelit paene sero renuntiat uitae quisquis sic ad exitum peruenit ut hoc illum facere nemo miretur ei tantum debet mors negari de quo non sufficit hoc poenae genus ut ipse se potius occidat nam quod lex iussit ut moriturus redderet causas quod insepultum uoluit abici si sic properasset erumpere ut non nuntiaret hoc prius non fateretur fallitur quisquis ideo factum putat ut teneremur in uita illa uero non timet pereundi temeritatem nec secretum doloris alieni libenter inquirit sciebat illos non aliter ausuros proferre causas quos sceleris conscientia quos maioris cruciatus metus in suprema compelleret igitur ne supplicia properato lucrarentur obitu rursus in poenam nocentis insepulti corporis reuocauit iniuria lex placida mitis causas mortis reddi uoluit non aestimari possum igitur p c publica quadam uoce generis humani respondere quaerentibus causas mortis interrogatus at ego difficilius redderem uitae quid iuuat o misera mortalitas animam per tot annos etiam si natura patiatur per infinita temporum spatia tristissimo corporis retinere complexu si cuncta gaudia nostra si uoluptates et quaecumque ex hac uniuersitate mundi uel sollicitant aspectu uel blandiuntur usu diligenter excutias tota uita hominis unus est dies humiles prorsus abiectaeque mentes quas non implent haec eadem semperque redeuntia at qui honestis operatus artibus sciat quis finis bonorum quae uera felicitas numquam sibi uidebitur praematura morte periturus et lucis causas ad animum mentemque referentium neminem cotidie uita non satiat relaturum nunc me putatis quanto plura sint in hac aeui breuitate fugienda comparaturum gaudiis prosperis metus calamitates illa illa aestimemus propter quae fatigamus uotis deos propter quae breuem querimur aetatem nempe sunt uanitas cupido luxuria libido non pudet propter haec ferre debilitates luctus spatia morborum et cum liceat euadere malle pati finge tibi uelut ipsam proclamare naturam receptus es in hoc pulcherrimum mundi rerumque consortium et per succedentium uices in ordinem mortalitatis natus bona nostra uidisti admitte posteros cede uenientibus nescis te quanto diutius uixeris tanto magis impatientem perire quantumlibet prorogentur tempora iungantur aetates quandoque tamen non potest non exitu perire miseri qui moritur inuitus miraris quod suprema mea ipse praecipitem numquid enim non hoc agunt singuli dies omnis nos hora per tacitos fallentesque cursus adplicat fato et in hac turpissima perpetuitatis cogitatione districti per exigua festinantis aeui momenta praemorimur faciamus potius de fine remedium de necessitate solacium exeamus sponte consilio pleni securitatis gratias agentes solus uixit quoad uoluit qui mori mauult indulgete quaeso saeuae tristesque causae indulgete uirtutes ut mori tamquam magno animo uelim ita non sufficit ad maturandos exitus quod fortiter feci infirmae prorsus terrenaeque mentis est ut numeretis annos ego quae felicissima uel lassitudo uel satietas est uirtute consenui quid adhuc inter accidentia fragilesque casus ago homo receptus in publicas gratulationes praesentiae humilitate decresco minores fiant necesse est diuturnitate quorum initia confirmauere successus cum iam nec operibus nec felicitati possit accedere cum fortuna ruere dementia est et aetatem trahere pereuntem nullos ego senes degere turpius puto quam qui fortissimi fuerunt uultis expectem ut putres artus foedet pudenda canities ut sanguine membra uacuata uix nitantur ad gressus ut hae laudatae manus nec ad cotidianae uitae ministeria sufficiant quam miserum quam deforme est meminisse quod fueris referre cicatricum tuarum redundationes et frigidam praeteritorum memoriam cum iam fidem membra non habeant supra sua facta rideri festinato exire de saeculo debeo dum alacre corpus dum spiritus uiget dum teneor dum desideror et hoc uolo deberi manibus meis animo meo fauete dii pariter atque homines mortem uir fortis inueni est haec communis mihi cum multis fortasse causa sed ueniamus ad meam si mihi mathematicus denuntiasset damna membrorum grauem corporis perpetuumque languorem ignosceres tanta mala uel incerta fugienti plus est quod expauesco quod timeo minatus est mihi manus meas meus animus nullumque uoluit esse momentum quo securus intrepidusque requiescerem iussus sum uitam per anhelitus metusque consumere quis inter haec spei quis consolationis est locus mori debeo tamquam nocens si mathematicus uerum dixit tamquam miser si mentitus est quid quod me futurum dixit parricidam en quem mittamus in experimentum cui credamus placet potius futurorum incerta m tractare ratione m quam ad diuersas persuasiones et ad loquacissima humanorum pectorum ingenia uariari s parricidium dictus sum facturus si possum post hoc uiuere non sum innocens etiamsi non fecero interrogare mehercules hoc loco libet uos omnes liberi omnes parentes quem mihi post hanc denuntiationem adsignetis animum homo sum cuius corpus iratum fortasse saeculo numen uelut aptissimam facinori uidetur elegisse materiam cui in primis continuo natalibus adsignata est uirtus pariter et facinus omnium incredibilium diuersorumque pariter capax omnibus difficultatibus nouitatibusque sufficiens sceleribus miser et sine morte sua nocens in quo debeatis ipsas quoque odisse uirtutes nescioquae me prodigiosa feritas in patrem uelut telum aliquod casurumque pondus librat inpingit facinus me manet quod contra fidem est quod profuturum mihi negatur ut nolim cuius non tempus non locus non causa praedicitur an mori debeam uos aestimabitis non debui nasci sentit pater quanta sit praedicti sceleris inmanitas et ideo temptat efficere ut mathematicam artem non putetis ac modo contendit non esse fatum et cuncta casu fortuitoque decurrere modo etiam ut prouidentia regantur non posse tamen humana scientia deprehendi dum utrumque colligo interim apud grauitatem uestram depono sensisse aliquid etiam patrem cum metuit ego mathematicum probaui dixisse uerum ille cre di dit esse dicturum casune tibi pater haec diuersitas uidetur in corpus unum dissentientibus solidata primordiis ut summo uertice locatus igneus uigor cuncta grauia calidi spiritus ardore suspenderet profundus umor ad ima demersus unde cotidie superpositi caloris alimenta traherentur terrenum pondus in medio quanto superne spiritu tanta penitus inanitate subnixum librata mole consideret ut saeculorum infinita series per adsiduas temporum uices sua lege festinet quid haec fulgentium siderum ueneranda facies quod quaedam uelut infixa ac cohaerentia perpetua semelque capta sede conlucent alia toto sparsa caelo uagos cursus certis emetiuntur erroribus ista credis passim fortuitoque disposita rogo quid melius ratio fecisset deus haec deus fabricator operis immensi ex illa rudi primaque caligine protracta posuit in uultum digessit in partes postquam dederat uniuersitati parem dignamque faciem spiritum desuper quo pariter omnia animarentur inmisit inde est quod quidquid nascitur consociata numinis proprietate signatur et in totam aeui sui breuitatem conpositum firmatumque sic accipit futura quasi uitam haec credo pater terrori primis fuisse mortalibus mox admirationem consumpta nouitate meruisse paulatim deinde hoc quod stupemus animus ausus diligenter adtendere in arcana naturae sacrum misit ingenium et ex adsiduis obseruationibus notisque redeuntibus latentium ratione collecta peruenit ad causas miraris fatum hominis posse praedici defectiones siderum laboresque narrantur nuntiantur origo tempestatum lassitudo uentorum quod sidus immodicos solis ardores quod seueras minetur hiemes quid significent sparsi longius crines quid ardentius solito iubar quid excussa flamma sideribus non inuenio quid esse possit certius uerae artis ingenium quam dicere quid futurum sit fieri deinde quod dixerit quod si esse artem mathematicam probant natura ratio experimenta pater quoque qui credidit consulendum superest ut ostendamus uerum dixisse de futuris quem de praeteritis non possumus probare mentitum accipite primam certissimae scientiae probationem homo qui de partu consulebatur non confudit turbauitque responsum nec per uarias ambages indeprehensibilem sparsit errorem nihil ita locutus est ut illud audientium interpretatio traheret dirigeretque quo mallet atquin in eo tota ratio fallendi est non dare consulentibus quod deposcant sed caligine magnaque promissorum uanitate suspensos sic dimittere ut quicquid casus attulerit putent esse praedictum an scilicet haec fuerit ratio fingendi quod dicebat usitata communia quae futurus pater facile crederet libenter audiret fortiter inquit faciet filius tuus rogo ubi magis desinit qui mentitur sed quibus ille dii deaeque signis quibus impletus est notis qui de parricida dissimulare non potuit cum quaereret pater artem tantum mirari me pater putas ego miror animum stupeo constantiam erit inquit uir fortis et parricida rogo quae ratio fallendi est ea a dicere propter quae nec prioribus debeat credi in parricidio quod prospiciebat mathematicus haec sola ratio fuit mendacii ne praediceretur fero tamen ut quis in aliis consultationibus decipi possit at errare de futuro parricida non magis mathematicus potest quam pater interrogare omnes sicuti apud sacrae artis antistites satis constat animae proprietates et futuras mentium corporumque formas ex illorum siderum qualitate quibus in ortu suo cuncta gignuntur accipiunt aliquis uagi numinis errore perstrictus est uitam transiget ille discursibus placida conceptum stella signauit erit modesta lenitate conspicuus ardens nascentis horam sidus accendit uiribus pariter moribusque flagrabit languido iam uergentis in procliue mundi hebescentibus tardior membris similis senectae iuuenta pigrescet iam si cui principalium deorum fulgor inluxerit in populi consurget imperium credo mehercules in illum natalem monstri mei diem iratorum numinum conspirasse uiolentiam sedemque prodigiosi spiritus conlato pariter igne pressisse si uerum est post uetusta saecula et innumerabiles annos reddi rursus aliis corporibus animas fortassis in me renatus sit aliquis ex illis quorum scelere uiolatus dies mundum subito mutauit quos per maria terrasque fugientes furiales faces et ultricum dearum terror agitauit necesse est et maiores notas uentura praemittant quae non temere nascuntur sic futuras tempestates pelagi fragor et conscium nemorum murmur enuntiat sic periturorum fata populorum ardentes caelo faces et crinita siderum flamma praecurrit praedicebar bello monstrabar armis agebat ante se uentura feritas publicas calamitates et omnium malorum consummatione parricida ponebar at si nunc ista putet aliquis fortuito non arte sentiri possit fortasse casu euenire quod futurum sit non potest casu fieri quod praedictum est ecquando umquam pater explicuit manifestius ullius fati necessitatem totus ordo responsi uir inquit nascetur euenit educabitur quamuis praedictus sit accidit perueniet ad iuuentae robur adoleui uiribus erit conspicuus eminui aderunt bella uenerunt ibit in aciem te uolente misisti fortiter faciet feci erit parricida si uixero si pater tamen secretae profundaeque artis ratio reddenda est nonne habere tibi grande consortium praedicti uidetur ipsa diuersitas uirum fortem dixit et parricidam uicina sunt haec etiam ut dissimilia paria uiribus etiam ut mente dissentiant quid enim me aliud notabilem fecit in bello quam quod non parco caedibus cruore non satior exultans super stratorum corporum strages palpitantibus adhuc cadaueribus alacer insisto uirtutis sunt ista cum hostis contigit pax est quae nos deprehendit et cum iusta grassandi materia consumpta est in facinus necesse est otiosus ardor erumpat ecce iam rei publicae praebita est quies mihi tamen plurimum est cum gladio meo totis diebus tracto ferrum ad arma respicio tela mea laudo admiror adloquor crede pater et parricidium tam facile est quam fortiter facere cum utrumque de fato est sed quousque ratione colligam quod exitu iam probatum est quod nullis mathematicus dixit ambagibus nullis dissimulari artibus potest partem responsi futuram in alio opere iam uidisti et quod praecipue torquet animum fides sceleris uirtus fuit explicata est auctoritas responsi cum de duobus praedictis unum factum est nec possis de ueritate dubitare quotiens cum incertis experimenta consentiunt in responso cui cuncta cesserunt fieri non potest ut hoc solum falsum sit quod nouissimum est non potest inquit fieri parricidium uis mirer pater si non creditur futurum quod etiam cum factum est uix creditur falleris si aduersus praedictas necessitates sufficere credis quod ego bonus filius sum quod tu optimus pater tu non mereris scire credo ego utique nolle me scire quid est ergo fatum nisi quod fit et non habet causas quemadmodum ergo inquit istud uitari potest si fieri necesse est scilicet hac sola ratione ut mors inter facinus hominemque ponatur uincitur pater fatum si resistas uincit si contempseris ago quin immo gratias hoc solo nomine crudelissimis fatis quod maximum facinus non in prima aeui mei parte posuerunt quod praemissae sunt ante uirtutes magnorumque operum prior ordo defluxit potest puto caueri parricidium quod et praedicitur et nouissimum est fingamus pater mathematicum de hac sola uitae meae parte mentitum quid tanti est ut credam ista et uiuam occidi non potest pater sed quid refert si difficultas ista non est salua animo meo excedit omnem calamitatem innocentiae suae non credere diebus ac noctibus timere suspectum habere animum suum calumniari manus incausare uisus et parricidalem agere cogitationem maior mihi ratio moriendi est si parricidium fieri non potest et ego me credo facturum quem tu mihi pater imperas laborem quam asperam exigis patientiam horreo oscula tua ne seniles artus nimium grauis amplexus elidat non sustineo eosdem expetere conuictus ne quos porrexerim cibos uenena fiant timeo eiusdem peregrinationis adire comitatum omne fugio secretum ne quid fortuna ne quid afferat casus quousque timebitur animus mors mihi praestare potest ne parricidium faciam mors ut uidear nec fuisse facturus sed me infelicem quam multa sunt quae timere debeam etiam citra animum meum unde scio an expulsum me repente sensibus meis aliqua magni discriminis imago raptura sit prosilibo fortasse tamquam sequor classici uocantis instinctum tamquam me ruentis patriae fragor et uociferatio captae ciuitatis exciuerit me sane custodire possum sed unde scio quid adferat nox casus error mathematicus hoc non futurum dixit ut uellem sed ut occiderem tu quoque pater quanto grauiores passurus es ex ipsa dissimulatione cruciatus felicius illud prorsus est palam odisse quem timeas cum bene in osculis meis amplexibusque requiescas subeat necesse est tacitas cogitationes praedicti periculi metus et licet componatur ad fortem superbamque constantiam naturalis tamen hominis infirmitas potest tam percussorem timere quam mortem explica nos pater tam misero tristique conplexu et longissimas sollicitudines breui recide patientia minus indignum est ut moriar si innocens futurus sum quam ut uiuam si parricida denuntio tibi pater et de suprema necessitate confiteor iam non sunt meae potestatis hae manus non regere dexteram non retinere sufficio uenit ille nescioquis ardor non sentio non intuentur oculi tunc omnia incipio scire cum gesta sunt quid tu me lacertorum uiriumque beneficio strauisse nuper hostes putas quantum dicuntur narrasse captiui nescio quem in me monstruosi uultus horruere conspectum non tela iaciebam non iaculabar ictus furialibus miser facibus ardebam et pectus istud non lorica non ferrum sed diri serpentium clauserant nexus non fuit illud pugna non acies in bello parricida uincebam excesserunt opera mea humanarum uirium mediocritatem quicquid factum est rabies insania fuit praedico testor non ego parricidium faciam non ego fortiter feci quod si ulla ratione casuue effici potest ut praedicta non fiant fidem uestram p c ut mihi potius innocentia quam fato debeatur ego dicar expugnasse constitutionem fregisse uincula necessitatis mea pietas mea laudetur integritas dii non sinant ut inter me responsumque decernat exitus mathematicum uincere malo quam reprehendere quid nunc agam p c quemadmodum me uir fortis ad preces quemadmodum parricida componam dicam miseremini dicam succurrite sic rogari contra mortem solet nouo mihi inauditoque opus est ambitu malorum nisi morior periclitor ideo uideor causas reddidisse ut contradiceret pater et si bene noui malignas interpretationes non exitum captasse dicar sed excusationem explicate per fidem miseri pudoris aestum numquam uidebitur mori uoluisse parricida si uixerit ad tua nunc genua porrigo optime pater has si uis tantum fortes manus per ego si fas est quicquid feci per hanc ipsam mei caritatem qua me nondum timere coepisti miserere filium pietate pereuntem ne uelis exitum facere parricidae praesta mihi patientiam qua me modo bello credidisti finge nos in ipso prosperi martis cecidisse conplexu confectumque magnis uulneribus cadauer adferri relinquo tibi pro me omnes liberos omnes parentes hunc quo nos retinere uoluisses in suprema mea transfer adfectum tuis manibus compone corpus exstrue rogos funeri iusta persolue deinde cum iam nouissimis osculis supremoque discedens satiatus fueris amplexu tunc te fas st sublatis ad caelum manibus proclamare mathematice mentitus es reddidimus causas peregimus preces reliqua uos manus uos adiuuate ciues non ut liceat mihi mori licet istud etiam ut negetis uir fortis commendo uobis exitum meum si non continuo letale uulnus inpressero si non cum sanguine totam animam properans ictus egesserit adiuuate dexteram deprimite telum et ante omnia detinete patrem nescio quam longe manum sparsurus sit fugientis animae dolor quo cadat extractus mucro uisceribus in quem se collabentis corporis ruina praecipitet uultis scire quantum debeam timere uicturus metuo ne patrem dum morior occidam liberi parentes in egestate aut alant aut uinciantur quidam duos filio habebat frugi et luxuriosum peregre profecti sunt capti a piratis luxuriosus languere coepit ambo de redemptione scripserunt pater uniuersis bonis in n ummum redactis profectus est dixerunt illi praedones non attulisse illum nisi unius pretium et eligeret utrum uellet aegrum redemit qui dum reuertitur mortuus est alter ruptis uinculis fugit alimenta poscitur contradicit quamuis iudices in tanta malorum continuatione iam poteram nihil ex accidentium meorum nouitate mirari nullumque mihi reliquerint inpatientiae genus aduersa quae de solaciis remediisque creuerunt confiteor tamen hoc solum me prospicere nullo metu nulla tristium recordatione potuisse ut post piratas orbitatem famem hinc quoque calamitatibus nostris pondus accederet quod reuersus est filius meus uiuebam miser ut hunc uiderem solaque superstitis expectatione suspensus auidissimam moriendi cupiditatem contentiosa mendicitate fallebam pudet persuasionis redisse se iuuenis adfirmat ut uindicaretur morte fratris ut patris orbitate gauderet nec intellegit maiorem se factis meis auctoritatem hac indignatione conferre nunc magis sentio quantum facinus fuerit aegrum non redimere queritur se relictum qui potuit euadere utcumque igitur iudices poteram redemptionis illius reddere de praesenti iuuenis impietate rationem et mihi crudelitas ista praestabat ut filium uiderer elegisse meliorem non utor tamen occasionis huius inuidia nec quicquid miserae pietatis inpatientia feci querela malo defendere ego uero tunc non mores liberorum mentesque tractaui nec mihi in illa tristissima condicione succurrit de conparatione consilium sola quid facerem necessitas sola iuuenum meorum aduersa suaserunt ex duobus liberis neutrum magis amat qui redimit aegrum illud plane iudices ultra omnem malorum meorum fateor esse tristitiam quod hac asperitate iuuenis hoc inopiae squalorisque despectu famam optimi fratris incessit hominem qui piraticum carcerem qui praedonum uincla discusserat decuerat ne uoluisset aliter reuerti ex quo se nobis tanto uirium labore restituit poterat eius quoque admirationem mereri qui pretio paulo ante cessisset dii immortales quam laudem quem gloriae fauorem inpleuerat si pasceret patrem qui redemerat fratrem relaturus uobis iudices ordinem hic malorum meorum et euentum quem nemo tam crudelis nemo tam saeuus audiet ut me non pascat hunc ante omnia qui se queritur in fratris comparatione damnatum secreti doloris indignatione conuenio quid agis impotens superbe tu nescis utrum fuerim redempturus ex duobus sanis ex duobus aegris habui enim iudices filios diuersissima mentium corporumque qualitate compositos et sicut mox probauit saeua captiuitas in totam dissimilitudinem uitae quoque genere diductos hic namque robustus ac patiens non molliri prosperis facile non accidentibus frangi et quem de uoluptatium gaudiorumque contemptu scires parem quandoque fortuitis traxerat ex firmitate mentis magnam protinus et in membra constantiam ille uero pariter in laetitiam metusque resolutus alienus a curis sollicitudinibus impar delicatus impatiens et iam similis aegro sed apud patris affectus haec ipsa liberos dissimilitudo iungebat et erat quaedam in inaequalitate caritatis aequalitas quod hunc serie laudatumque semper illum iam quadam miseratione diligerem quid profuit indiuidua pietas erat etiam me nolente manifestum utrius magis colloquiis magis laetarer aspectu uelit nolit iudices ipsa quoque querela iuuenis quid de patris fateatur animo probat irasci quod non sit fratri praelatus aegro impatientia est hominis qui magis ametur accipite iudices maiorem pietatis aequae probationem filium nec peregre dimissurus elegi iunxi fratrum artauique comitatum et utroque patris latere nudato uisus sum mihi magis habiturus utrumque mecum si pariter essent hanc apud me iuuenum aequalitatem etiam in calamitatibus fortuna seruauit uterque captus est ambo de redemptione scripserunt dissimules licet iterum tamen et inter aduersa persuasionem carioris inuenio in captiuitate communi puto minus sperauit ille de patre qui languere coepit tu mihi nunc impotentissime iuuenis tu quaeso responde quid aliud facere debuerit pater duos redempturus cunctas facultates in pretia collegi rus seruulos penates et omnia uiliora properantius festinatione perdentis addixi et ultra quam non potest excogitare summus adfectus nihil senectuti meae nihil dubiis casibus pro inconsulta pietas nihil neque illis reseruaui quos redemissem quantum iudices ad piratas tulerim scire potestis ex hac fame fuerit pretium licet exiguum paruumque dum totum fingite quamlibet diuitem quamlibet pauperem patrem nemo umquam plus pro liberis dedit quam qui sibi nihil reliquit utrumne igitur iudices nemo mortalium habet pretium plurium liberorum an piraticae feritatis ingenium est in captiuorum taxatione solos aestimare redimentes dii immortales quam arrogans me pirata quam superbus excepit parum inquit attulisti senex languet alter quid ego a diis hominibusque merui quod mihi non redditurus utrumque non ipse potius elegit saeuus et humani doloris artifex negauit a me duos posse redimi deinde ut hoc tristius ut difficilius esset redditurum se dixit utrum maluissem uides iuuenis quamtum pietati meae testimonium reddiderit ipsa crudelitas condicio non ponitur nisi duos redempturo expectatis certum habeo iudices ut in tristissimae necessitatis positus abrupto ad aegrum continuo properauerim quis non putet audita condicione uincula me statim detraxisse languenti oderitis licet confessionem meam deliberaui tenuit inter illos inexplicabiles doloris aestus quam longum tenuit pietas misera consilium et quod numquam satis manibus filii numquam satis excusabo conscientiae meae non statim mihi ille deficiens unicus fuit dissimules licet orbitas ego mihi plurimum morbis plurimum uideor adiecisse languori cunctationis mora et sensit infelix quid in electionis huius necessitate fuerim neutro languente facturus tandem quod solum habebat ambitus genus desperatione praeualuit accepi fateor illum qui solutus quoque non sequebatur quem non gaudium redemptionis non laetitia praelati non hortantis erexit patris amplexus si esset in rebus humanis ulla clementia merueram etiam de piratis ut mihi duo redderentur utinam iudices iuuenis illius uita praestaret ut uideretur non periculi miseratione sed caritate praelatus me infelicem quod bonam habeo causam explicuit iustitiam comparationis qui decessit etiam redemptus et in perituro filio nihil aliud electum est in quo fui miser famae periculo filius meus languore defunctus est tamen pater occiderat aegrum si reliquisset uideram continuo iudices in carcere illo quantum promitteret constantia hominis quem non captiuitas non expectatio patris non fratris fregisset infirmitas nec inmerito cuncta de fortissimo iuuene speraui si fuisset ad omnes conatus explicato languente liberior tandem miseros fortuna respexit et puto contra praedonum commota feritatem ipsa consensit ut nobis quem negauerant non abstulissent non quidem mihi iudices arrogo temporis illius prouidentiam nihil me fateor fecisse consilio potest tamen utriusque iuuenis exitus necessitatibus meis adsignare rationem periit quem redemi reuersus est quem reliqui inuenisse te putas iuuenis patrem cibos et alimenta poscentem quaerebam pretium tuum testor clementiam mitissimae ciuitatis hae preces hic rogantis ambitus fuit miseremini date stipes indulgete conferte repetendus est ille qui redimi maluit fratrem sed et hac te decebat reuersum proclamare uoce erige uultus pater attolle tristitiam uindicati de saeuissimis praedonibus sumus duos redemisti alimenta posco poteram non adicere filium pater sed mendicus hominem sed iuuenem senex quis enim magis ex ipsis rerum naturae sacris uenerandisque primordiis descendit affectus quid etiam non inter liberos ac parentes tam commune tam publicum quam ut alicuius famem proximus quisque depellat uoluit nos ille mortalitatis artifex deus in commune succurrere et per mutuas auxiliorum uices in altero quemque quod pro se timeret asserere nondum hoc caritas est nec personis impensa reuerentia sed similium accidentium prouidi metus et communium fortuitorum religiosus horror in aliena fame sui quisque miseretur sic cibos obsidio partitur sic inopiam pariter nauigantium frequenter unius alimenta pauerunt hinc et ille uenit affectus quod ignotis cadaueribus humum in gerimus et insepultum quodlibet corpus nulla festinatio tam rapida transcurrit ut non quantulocumque ueneretur aggestu parentibus uero liberi non praestatis alimenta sed redditis quanto dii deaeque breuiora quanto minora pro tot infantiae tot pueritiae sumptibus tam uariis uel abstinentissimae iuuentutis impendiis si mehercules hoc quoque officii genus natura permitteret bene pro deficientibus aliquid et uita uestra dependeret iterumque ex illa quam traxistis anima portio breuis in suum rediret auctorem uultis scire quantus nomini nostro debeatur affectus quanta ueneratio non est beneficium quod pascitis sed est facinus quod negatis liberi parentes alant pudet sacrorum nominum pudet religionis humanae hoc ergo lex erit quid imprecer homini qui primus fecit ut pietate m iuberemus liberi parentes alant o crudele factum o numquam tristior fames ita pascit ille qui cogitur non meruisti inquit accipere discede pietas quiesce paulisper infirmitas remuneranda sit primum lex seuerissima est ut fortius alimenta poscantur perdiderunt pulchritudinem sanctitatemque naturae qui putant illis parentibus iura succurrere quibus apud liberos salua est de mutua caritate reuerentia collisis prospexere pignoribus et inter tam uenerabiles affectus hoc quoque dignum prouidentia fuit ut aliquid et odia praestarent quereris irasceris et ideo iuberis expectandum est uidelicet ut liberorum parentumque concordiam perferant totius merita uitae et ut pietas natura sanguis accipiant cotidie tamquam amicitiae nexum et nisi uos promeruerimus obsequiis adulatione patientia natales ortus et pignora prima perierunt si uultis iudices ut huic nomini salua sit in omni personarum diuersitate ueneratio bonum patrem filius alat lex malum non faciam hanc rerum naturae non faciam contumeliam legi ut excusem uel pessimum patrem ut sacro nomini temptem gratiam petere de uenia sim licet crudelis ac saeuus filium tamen diutius amaui clauserim paternos penates de testamento de spe successionis expulerim onerauerim uinculis manus foedauerim membra uerberibus persolui gratia non potest nec malo patri arrogans impotens sum nolo cotidie mereri quicquid mihi deberi coepit primo die facilis mitis indulgens uocabula sunt ista minoris affectus propter haec aleretur amicus pasceretur extraneus uestrum quin immo crimen est quod interdum aliud sumus et unde 