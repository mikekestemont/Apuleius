qui nauali praelio dimicaturi sunt ante in portu et in tranquillo mari flectunt gubernacula remos trahunt ferreas manus et uncos praeparant dispositumque per tabulata militem pendente gradu et labente uestigio stare firmiter assuescunt ut quod in simulacro pugnae didicerint in uero certamine non pertimiscant ita et ego qui diu tacui silere quippe me fecit cui meus sermo supplicium est prius exerceri cupio in paruo opere et ueluti quamdam rubiginem linguae abstergere ut uenire possim ad latiorem historiam scribere enim disposui si tamen uitam dominus dederit et si uituperatores mei saltem fugientem me et inclusum persequi desierint ab aduentu saluatoris usque ad nostram aetatem id est ab apostolis usque ad nostri temporis faecem quomodo et per quos christi ecclesia nata sit et adulta persecutionibus creuerit et martiriis coronata sit et postquam ad christianos principes uenerit potentia quidem et diuitiis maior sed uirtutibus minor facta sit uerum haec alias nunc quod imminet explicemus maronias triginta fere milibus ab antiochia urbe siriae haud grandis ad orientem distat uiculus hic post multos uel dominos uel patronos dum ego adulescentulus morarer in siria ad papae euagrii necessarii mei possessionem deuolutus est quem idcirco nunc nominaui ut ostenderem unde nossem quod scripturus sum erat illic quidam senex nomine malchus quem nos latine regem possumus dicere sirus natione et lingua ut reuera eiusdem loci indigena anus quoque in eius contubernio ualde decrepita et iam morti proxima uidebatur tam studiose ambo religiosi et sic ecclesiae limen terentes ut zachariam et elisabeth de euangelio crederes nisi quod ioannes in medio non erat de his cum curiose ab accolis quaererem quaenam esset eorum copula matrimonii sanguinis an spiritus omnes uoce consona sanctos et deo placitos et mira nescioquae respondebant qua cupiditate illectus adorsus sum hominem et curiosius sciscitans rerum fidem haec ab eo accepi ego inquit mi nate nisibeni agelli colonus solus parentibus fui qui cum me quasi stirpem generis sui et heredem familiae ad nuptias cogerent monachum potius me uelle esse respondi quantis pater minis quantis mater blanditiis persecuti sint ut pudicitiam proderem haec res sola indicio est quod et domum et parentes fugi et quia ad orientem ire non poteram propter uicinam persidem et romanorum militum custodiam ad occidentem uerti pedes pauxillum nescioquid portans uiatici quod me ab inopia tantum defenderet quid multa perueni tandem ad eremum calchidos quae inter immas et beroeam magis ad austrum sita est ibi repertis monachis eorum me magisterio tradidi manuum labore uictum quaeritans lasciuiamque carnis refrenans ieiuniis post multos annos incidit mihi cogitatio ut ad patriam pergerem et dum adhuc uiueret mater iam enim patrem mortuum audieram solarer uiduitatem eius et exinde uenumdata possessiuncula partem erogarem pauperibus partem monasterio constituerem quid erubesco confiteri infidelitatem meam partem in sumptuum meorum solacia reseruarem ob hoc clamare coepit abbas meus diaboli esse temptationem et sub honestae rei occasione latere antiqui hostis astutias hoc esse canem reuerti ad uomitum suum sic multos monachorum deceptos numquam diabolum aperta fronte se prodere proponebat mihi exempla de scripturis plurima inter quae illud quod initio adam quoque et euam spe diuinitatis supplantauerit et cum persuadere non posset prouolutus genibus obsecrabat ne se desererem ne me perderem ne aratrum tenens post tergum respicerem uae mihi misero uici monitorem pessima uictoria reputans illum non meam salutem sed suum solacium quaerere prosecutus ergo me de monasterio quasi funus efferret et ad extremum ualedicens uideo ait te fili satanae notatum cauterio non quaero causas excusationes non recipio ouis quae de ouili egreditur lupi statim morsibus patet de beroea edessam pergentibus uicina est publico itineri solitudo per quam saraceni incertis semper sedibus huc atque illuc uagantur quae suspicio frequentiam in illis locis uiatorum congregat ut imminens periculum auxilio mutuo declinetur erant in comitatu meo uiri feminae senes iuuenes paruuli numero circiter septuaginta et ecce subito equorum camelorumque sessores ismaelitae irruerunt crinitis uittatisque capitibus ac seminudo corpore pallia et latas caligas trahentes pendebant ex umero pharetrae et laxos arcus uibrantes hastilia longa portabant non enim ad pugnandum sed ad praedandum uenerant rapimur dissipamur in diuersa distrahimur ego interim longo postliminio hereditarius possessor et sero mei consilii paenitens cum altera muliercula in unius heri seruitutem sortitus uenio ducimur immo portamur sublimes in camelis et per uastam eremum semper ruinam timentes haeremus potius quam sedemus cibus semicrudae carnes et lac camelorum potus erat tandem grandi amne transmisso peruenimus ad interiorem solitudinem ubi dominam liberosque ex more gentis adorare iussi ceruices flectimus hic quasi clausus carcere mutato habitu id est nudus ambulare disco nam aeris intemperies praeter pudenda nihil aliud uelari patiebatur traduntur mihi pascendae oues et in malorum comparatione hoc fruor solacio quod dominos meos et conseruos rarius uideo uidebar mihi aliquid habere sancti iacob recordabar moisi qui et ipsi in eremo pecorum quondam fuere pastores uescebar recenti caseo et lacte orabam iugiter canebamque psalmos quos in monasterio didiceram delectabat me captiuitas mea agebamque dei iudicio grates quod monachum quem in patria fueram perditurus in eremo inueneram o nihil umquam tutum apud diabolum o multiplices et ineffabiles eius insidiae sic quoque me latentem inuenit inuidia dominus uidens gregem suum crescere nihilque in me deprehendens fraudulentiae sciebam enim apostolum praecepisse dominis sic quasi deo fideliter seruiendum et uolens me remunerare quo fidum sibi magis faceret tradidit mihi illam conseruam mecum aliquando captiuam et cum ego refutarem diceremque me christianum nec mihi licere uxorem uiuentis accipere siquidem captus nobiscum uir eius ab alio domino fuerat abductus herus ille implacabilis in furorem uersus euaginato me coepit appetere gladio et nisi festinus brachio tenere mulierem praeoccupassem ilico fudisset sanguinem meum iam uenerat tenebrosior solito et mihi nimium matura nox duco in speluncam semirutam nouam coniugem et pronubante nobis tristitia uterque detestamur alterum nec fatemur tunc uere sensi captiuitatem meam prostratusque humi monachum coepi plangere quem perdebam dicens huccine miser seruatus sum ad hoc me mea scelera perduxerunt ut incanescente iam capite uirgo maritus fierem quid prodest parentes patriam rem familiarem contempsisse pro domino si hoc facio quod ne facerem illa contempsi nisi quod forte propterea haec sustineo quia patriam desideraui quid agimus anima perimus an uincimus exspectamus manum domini an proprio mucrone confodimur uerte in te gladium tua magis mors timenda quam corporis est habet et pudicitia seruata martirium suum iaceat insepultus christi testis in eremo ipse mihi ero et persecutor et martir sic fatus eduxi in tenebris micantem gladium et acumine contra me uerso uale inquam infelix mulier habeto me martirem potius quam maritum tunc illa prouoluta pedibus meis precor inquit te per iesum per huius horae necessitatem rogo ne effundas sanguinem tuum in crimen meum uel si mori placet in me prius uerte mucronem sic nobis potius coniungamur etiam si uir meus ad me rediret seruarem castitatem quam me captiuitas docuit uel interirem antequam perderem cur moreris ne mihi iungaris ego morerer si iungi uelles habeto ergo me coniugem pudicitiae et magis animae copulam amato quam corporis sperent domini maritum christus nouerit fratrem facile persuadebimus nuptias cum nos uiderint sic amare fateor obstipui et admiratus uirtutem feminae coniuge plus amaui numquam tamen illius nudum corpus intuitus sum numquam eius carnem attigi timens in pace perdere quod in proelio seruaueram transeunt in tali matrimonio dies plurimi amabiliores nos dominis fecerant nuptiae nulla fugae suspicio interdum et mense toto abibam fidus gregis pastor per solitudinem post grande interuallum dum solus in eremo sedeo et praeter caelum terramque nihil uideo coepi mecum tacitus uoluere et inter multa monachorum quoque contubernii recordari maximeque uultus patris mei qui me erudierat tenuerat perdiderat sicque cogitans aspicio formicarum gregem angusto calle feruere uideo onera maiora quam corpora aliae herbarum quaedam semina forcipe oris trahebant aliae egerebant humum de foueis et aquarum meatus aggeribus excludebant illae uenturae hiemis memores ne madefacta humus in herbam horrea uerteret illata semina praecidebant hae luctu celebri corpora defuncta portabant quodque magis mirum est in tanto agmine egredientes non obstabant intrantibus quin potius si quam sub fasce uidissent et onere concidisse suppositis umeris adiuuabant quid multa pulchrum mihi spectaculum dies illa praebuit unde recordatus salomonis ad formicarum sollertiam nos mittentis et pigras mentes sub tali exemplo suscitantis coepi taedere captiuitatis et monasterii cellulas quaerere ac formicarum illarum similitudinem desiderare ubi laboratur in medium et cum nihil cuiusquam proprium sit omnibus omnia sunt regresso ad cubile occurrit mulier tristitiam animi uultu dissimulare non potui rogat cur exanimatus sim audit causas hortor ad fugam non aspernatur peto silentium fidem tribuit et iugi susurro inter spem et metum medii fluctuamus erant mihi in grege duo hirci mirae magnitudinis quibus occisis utres facio eorumque carnes uiatico praeparo et primo uespere putantibus dominis nos secreto cubitare inuadimus iter utres et partem carnium portantes cumque peruenissemus ad fluuium nam decem milibus aberat inflatis ascensisque utribus aquis nos credimus paulatim pedibus subremigantes ut deorsum nos flumine deferente et multo longius quam conscenderamus in alteram nos exponente ripam uestigium sequentes perderent sed inter haec madefactae carnes et ex parte lapsae uix tridui cibum pollicebantur bibimus usque ad satietatem futurae nos siti praeparantes currimus post tergum semper aspicimus et magis noctibus promouemus quam diebus uel propter insidias late uagantium saracenorum uel propter ardorem solis nimium pauesco miser etiam referens et si tota mente securus toto tamen corpore perhorresco post diem tertium dubio aspectu procul respicimus duos camelis insidentes uenire concite statimque mens mali praesaga putare dominum meditari mortem solem cernere nigrescentem dumque timemus et uestigiis per arenas nos proditos intellegimus offertur ad dexteram specus longe sub terram penetrans igitur timentes uenenata animalia solent quippe uiperae reguli et scorpiones ceteraque huiuscemodi feruorem solis declinantia umbras petere intramus quidem speluncam sed statim in ipso introitu sinistrae nos foueae credimus nequaquam ultra progredientes ne dum mortem fugimus incurramus in mortem illudque nobiscum reputantes si iuuat dominus miseros habemus salutem si despicit peccatores habemus sepulcrum quid putas nobis fuisse animi quid terroris cum ante specum haud procul starent dominus et conseruus et uestigio indice iam ad latebras peruenissent o multo grauior exspectata quam illata mors rursus cum labore et timore lingua balbutit et quasi clamante domino non audeo loqui mittit seruum ut nos de spelunca protrahat ipse camelos tenet et euaginato gladio nostrum exspectat aduentum interea tribus ferme uel quattuor cubitis introgresso famulo nobis ex occulto tergum eius uidentibus nam oculorum istiusmodi natura est ut post solem umbras intrantibus caeca sint omnia uox per antrum sonat exite furciferi exite morituri quid statis quid moramini exite dominus uos uocat adhuc loquebatur et ecce per tenebras aspicimus leaenam inuasisse hominem et gutture suffocato cruentum intro trahere iesu bone quid tunc nobis terroris quid gaudii fuit spectabamus hostem nostrum perire domino nesciente qui cum uideret illum moras facere suspicatus duos uni resistere sed et iram differre non ualens sicut tenebat gladium ad speluncam uenit et clamore rabido serui increpans socordiam prius a fera tentus est quam ad nostras latebras perueniret quis hoc umquam crederet ut ante os nostrum pro nobis bestia dimicaret sublato autem illo metu similis ante oculos nostros uersabatur interitus nisi quod tutius erat leonis rabiem quam iram hominum sustinere pauemus intrinsecus et ne mouere quidem nos ausi praestolamur euentum rei inter tanta pericula pudicitiae tantum conscientia pro muro saepti leaena insidias cauens et uisam se esse sentiens apprehensum mordicus catulum matutina effert nobisque cedit hospitium neque tamen satis creduli statim erupimus sed exspectamus diu et egredi cogitantes illius nobis semper figuramus occursum sublato ergo terrore et illa transacta die eximus ad uesperam inuenimusque camelos quos ob nimiam uelocitatem dromedarios uocant praeteritos cibos in ore uoluere et in aluum missos iterum retrahere quibus ascensis et noua sitarchia refocilati decima tandem die ad romana per desertum castra peruenimus oblatique tribuno rei ordinem pandimus inde transmissi ad sabinianum mesopotamiae ducem camelorum accepimus pretium et quia iam abbas ille meus dormierat in domino ad haec delatus loca me monachis reddo hanc trado uirginibus diligens eam ut sororem non tamen me ei credens ut sorori haec mihi senex malchus adulescentulo rettulit haec ego uobis narraui senex castis historiam castitatis expono uirgines uirginitatem custodire exhortor uos narrate posteris ut sciant inter gladios inter deserta et bestias pudicitiam numquam esse captiuam et hominem christo deditum posse mori non posse superari 