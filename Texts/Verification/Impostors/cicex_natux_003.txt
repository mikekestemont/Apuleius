manibus pedibus feminibus cruribus si ut inmortalis sit quid haec ad uitam membra pertinent quid ipsa facies magis illa cerebrum cor pulmones iecur haec enim sunt domicilia uitae oris quidem habitus ad uitae firmitatem nihil pertinet et eos uituperabas qui ex operibus magnificis atque praeclaris cum ipsum mundum cum eius membra caelum terras maria cumque horum insignia solem lunam stellasque uidissent cumque temporum maturitates mutationes uicissitudinesque cognouissent suspicati essent aliquam excellentem esse praestantemque naturam quae haec effecisset moueret regeret gubernaret qui etiam si aberrant a coniectura uideo tamen quid sequantur tu quod opus tandem magnum et egregium habes quod effectum diuina mente uideatur ex quo esse deos suspicere habebam inquis in animo insitam informationem quandam dei et barbati quidem iouis galeatae mineruae num igitur esse talis putas quanto melius haec uulgus imperitorum qui non membra solum hominis deo tribuant sed usum etiam membrorum dant enim arcum sagittas hastam clipeum fuscinam fulmen et si actiones quae sint deorum non uident nihil agentem tamen deum non queunt cogitare ipsi qui inridentur aegiptii nullam beluam nisi ob aliquam utilitatem quam ex ea caperent consecrauerunt uelut ibes maximam uim serpentium conficiunt cum sint aues excelsae cruribus rigidis corneo proceroque rostro auertunt pestem ab aegipto cum uolucris anguis ex uastitate libiae uento africo inuectas interficiunt atque consumunt ex quo fit ut illae nec morsu uiuae noceant nec odore mortuae possum de ichneumonum utilitate de crocodilorum de faelium dicere sed nolo esse longus ita concludam tamen beluas a barbaris propter beneficium consecratas uestrorum deorum non modo beneficium nullum extare sed ne factum quidem omnino nihil habet inquit negotii profecto epicurus quasi pueri delicati nihil cessatione melius existimat at ipsi tamen pueri etiam cum cessant exercitatione aliqua ludicra delectantur deum sic feriatum uolumus cessatione torpere ut si se commouerit uereamur ne beatus esse non possit haec oratio non modo deos spoliat motu et actione diuina sed etiam homines inertis efficit si quidem agens aliquid ne deus quidem esse beatus potest uerum sit sane ut uultis deus effigies hominis et imago quod eius est domicilium quae sedes qui locus quae deinde actio uitae quibus rebus id quod uultis beatus est utatur enim suis bonis oportet et fruatur qui beatus futurus est nam locus quidem his etiam naturis quae sine animis sunt suus est cuique propris ut terra infimum teneat hanc inundet aqua superior aeri aetheriis ignibus altissima ora reddatur bestiarum autem terrenae sunt aliae partim aquatiles aliae quasi ancipites in utraque sede uiuentes sunt quaedam etiam quae igne nasci putentur appareantque in ardentibus fornacibus saepe uolitantes quaero igitur uester deus primum ubi habitet deinde quae causa eum loco moueat si modo mouetur aliquando post cum hoc proprium sit animantium ut aliquid adpetant quod sit naturae accommodatum deus quid appetat ad quam denique rem motu mentis ac rationis utatur postremo quo modo beatus sit quo modo aeternus quicquid enim horum attigeris ulcus est ita male instituta ratio exitum reperire non potest sic enim dicebas speciem dei percipi cogitatione non sensu nec esse in ea ullam soliditatem neque eandem ad numerum permanere eamque esse eius uisionem ut similitudine et transitione cernatur neque deficiat umquam ex infinitis corporibus similium accessio ex eoque fieri ut in haec intenta mens nostra beatam illam naturam et sempiternam putet hoc per ipsos deos de quibus loquimur quale tandem est nam si tantum modo ad cogitationem ualent nec habent ullam soliditatem nec eminentiam quid interest utrum de hippocentauro an de deo cogitemus omnem enim talem conformationem animi ceteri philosophi motum inanem uocant uos autem aduentum in animos et introitum imaginum dicitis ut igitur ti gracchum cum uideor contionantem in capitolio uidere de m octauio deferentem sitellam tum eum motum animi dico esse inanem tu autem et gracchi et octaui imagines remanere quae in capitolium cum peruenerint tum ad animum meum referantur hoc idem fieri in deo cuius crebra facie pellantur animi ex quo esse beati atque aeterni intellegantur fac imagines esse quibus pulsentur animi species dumtaxat obicitur quaedam num etiam cur ea beata sit cur aeterna quae autem istae imagines uestrae aut unde a democrito omnino haec licentia sed et ille reprehensus a multis est nec uos exitum reperitis totaque res uacillat et claudicat nam quid est quod minus probari possit omnium in me incidere imagines homeri archilochi romuli numae pithagorae platonis nec ea forma qua illi fuerant quo modo illi ergo et quorum imagines orpheum poetam docet aristoteles numquam fuisse et hoc orphicum carmen pithagorei ferunt cuiusdam fuisse cerconis at orpheus id est imago eius ut uos uultis in animum meum saepe incurrit quid quod eiusdem hominis in meum aliae aliae in tuum quid quod earum rerum quae numquam omnino fuerunt neque esse potuerunt ut scillae ut chimaerae quid quod hominum locorum urbium earum quas numquam uidimus quid quod simul ac mihi collibitum est praesto est imago quid quod etiam ad dormientem ueniunt inuocatae tota res uellei nugatoria est uos autem non modo oculis imagines sed etiam animis inculcatis tanta est inpunitas garriendi at quam licenter fluentium frequenter transitio fit uisionum ut e multis una uideatur puderet me dicere non intellegere si uos ipsi intellegeretis qui ista defenditis quo modo enim probas continenter imagines ferri aut si continenter quo modo aeterne innumerabilitas inquit suppeditat atomorum num eadem ergo ista faciet ut sint omnia sempiterna confugis ad aequilibritatem sic enim isonomian si placet appellemus et ais quoniam sit natura mortalis inmortalem etiam esse oportere isto modo quoniam homines mortales sunt sint aliqui inmortales et quoniam nascuntur in terra nascantur in aqua et quia sunt quae interimant sint quae conseruent sint sane sed ea conseruent quae sunt deos istos esse non sentio omnis tamen ista rerum effigies ex indiuiduis quo modo corporibus oritur quae etiam si essent quae nulla sunt pellere sepse et agitari inter se concursu fortasse possent formare figurare colorare animare non possent nullo igitur modo inmortalem deum efficitis uideamus nunc de beato sine uirtute certe nullo modo uirtus autem actuosa et deus uester nihil agens expers uirtutis igitur ita ne beatus quidem quae ergo uita suppeditatio inquis bonorum nullo malorum interuentu quorum tandem bonorum uoluptatum credo nempe ad corpus pertinentium nullam enim nouistis nisi profectam a corpore et redeuntem ad corpus animi uoluptatem non arbitror te uelle similem esse epicureorum reliquorum quos pudeat quarundam epicuri uocum quibus ille testatur se ne intellegere quidem ullum bonum quod sit seiunctum a delicatis et obscenis uoluptatibus quas quidem non erubescens persequitur omnis nominatim quem cibum igitur aut quas potiones aut quas uocum aut florum uarietates aut quos tactus quos odores adhibebis ad deos ut eos perfundas uoluptatibus ac poetae quidem nectar ambrosiam epulas conparant et aut iuuentatem aut ganimedem pocula ministrantem tu autem epicure quid facies neque enim unde habeat ista deus tuus uideo nec quo modo utatur locupletior igitur hominum natura ad beate uiuendum est quam deorum quod pluribus generibus fruitur uoluptatum at has leuioris ducis uoluptates quibus quasi titillatio epicuri enim hoc uerbum est adhibetur sensibus quo usque ludis nam etiam philo noster ferre non poterat aspernari epicureos mollis et delicatas uoluptates summa enim memoria pronuntiabat plurimas epicuri sententias is ipsis uerbis quibus erant scriptae metrodori uero qui est epicuri collega sapientiae multa inpudentiora recitabat accusat enim timocratem fratrem suum metrodorus quod dubitet omnia quae ad beatam uitam pertineant uentre metiri neque id semel dicit sed saepius adnuere te uideo nota enim tibi sunt proferrem libros si negares neque nunc reprehendo quod ad uoluptatem omnia referantur alia est ea quaestio sed doceo deos uestros esse uoluptatis expertes ita uestro iudicio ne beatos quidem at dolore uacant satin est id ad illam abundantem bonis uitam beatissimam cogitat inquiunt adsidue beatum esse se habet enim nihil aliud quod agitet in mente conprehende igitur animo et propone ante oculos deum nihil aliud in omni aeternitate nisi mihi pulchre est et ego beatus sum cogitantem nec tamen uideo quo modo non uereatur iste deus beatus ne intereat cum sine ulla intermissione pulsetur agiteturque atomorum incursione sempiterna cumque ex ipso imagines semper afluant ita nec beatus est uester deus nec aeternus at etiam de sanctitate de pietate aduersus deos libros scripsit epicurus at quo modo in his loquitur ut ti coruncanium aut p scaeuolam pontifices maximos te audire dicas non eum qui sustulerit omnem funditus religionem nec manibus ut xerses sed rationibus deorum inmortalium templa et aras euerterit quid est enim cur deos ab hominibus colendos dicas cum dei non modo homines non colant sed omnino nihil curent nihil agant at est eorum eximia quaedam praestansque natura ut ea debeat ipsa per se ad se colendam elicere sapientem an quicquam eximium potest esse in ea natura quae sua uoluptate laetans nihil nec actura sit umquam neque agat neque egerit quae porro pietas ei debetur a quo nihil acceperis aut quid omnino cuius nullum meritum sit ei deberi potest est enim pietas iustitia aduersum deos cum quibus quid potest nobis esse iuris cum homini nulla cum deo sit communitas sanctitas autem est scientia colendorum deorum qui quam ob rem colendi sint non intellego nullo nec accepto ab his nec sperato bono quid est autem quod deos ueneremur propter admirationem eius naturae in qua egregium nihil uidemus nam superstitione quod gloriari soletis facile est liberare cum sustuleris omnem uim deorum nisi forte diagoram aut theodorum qui omnino deos esse negabant censes superstitiosos esse potuisse ego ne protagoram quidem cui neutrum licuerit nec esse deos nec non esse horum enim sententiae omnium non modo superstitionem tollunt in qua inest timor inanis deorum sed etiam religionem quae deorum cultu pio continetur quid i qui dixerunt totam de dis inmortalibus opinionem fictam esse ab hominibus sapientibus rei publicae causa ut quos ratio non posset eos ad officium religio duceret nonne omnem religionem funditus sustulerunt quid prodicus cius qui ea quae prodessent hominum uitae deorum in numero habita esse dixit quam tandem religionem reliquit quid qui aut fortis aut claros aut potentis uiros tradunt post mortem ad deos peruenisse eosque esse ipsos quos nos colere precari uenerarique soleamus nonne expertes sunt religionum omnium quae ratio maxime tractata ab euhemero est quem noster et interpretatus est et secutus praeter ceteros ennius ab euhemero autem et mortes et sepulturae demonstrantur deorum utrum igitur hic confirmasse uidetur religionem an penitus totam sustulisse omitto eleusinem sanctam illam et augustam ubi initiantur gentes orarum ultimae praetereo samothraciam eaque quae lemni nocturno aditu occulta coluntur siluestribus saepibus densa quibus explicatis ad rationemque reuocatis rerum magis natura cognoscitur quam deorum mihi quidem etiam democritus uir magnus in primis cuius fontibus epicurus hortulos suos inrigauit nutare uidetur in natura deorum tum enim censet imagines diuinitate praeditas inesse in uniuersitate rerum tum principia mentis quae sunt in eodem uniuerso deos esse dicit tum animantes imagines quae uel prodesse nobis solent uel nocere tum ingentes quasdam imagines tantasque ut uniuersum mundum conplectantur extrinsecus quae quidem omnia sunt patria democriti quam democrito digniora quis enim istas imagines conprehendere animo potest quis admirari quis aut cultu aut religione dignas iudicare epicurus uero ex animis hominum extraxit radicitus religionem cum dis inmortalibus et opem et gratiam sustulit cum enim optimam et praestantissumam naturam dei dicat esse negat idem esse in deo gratiam tollit id quod maxime proprium est optimae praestantissimaeque naturae quid enim melius aut quid praestantius bonitate et beneficentia qua cum carere deum uultis neminem deo nec deum nec hominem carum neminem ab eo amari neminem diligi uultis ita fit ut non modo homines a deis sed ipsi dei inter se ab aliis alii neglegantur quanto stoici melius qui a uobis reprehenduntur censent autem sapientes sapientibus etiam ignotis esse amicos nihil est enim uirtute amabilius quam qui adeptus erit ubicumque erit gentium a nobis diligetur uos autem quid mali datis cum in inbecillitate gratificationem et beniuolentiam ponitis ut enim omittam uim et naturam deorum ne homines quidem censetis nisi inbecilli essent futuros beneficos et benignos fuisse nulla est caritas naturalis inter bonos carum ipsum uerbum est amoris ex quo amicitiae nomen est ductum quam si ad fructum nostrum referemus non ad illius commoda quem diligemus non erit ista amicitia sed mercatura quaedam utilitatum suarum prata et arua et pecudum greges diliguntur isto modo quod fructus ex is capiuntur hominum caritas et amicitia gratuita est quanto igitur magis deorum qui nulla re egentes et inter se diligunt et hominibus consulunt quod ni ita sit quid ueneramur quid precamur deos cur sacris pontifices cur auspiciis augures praesunt quid optamus a deis inmortalibus quid uouemus at etiam liber est epicuri de sanctitate ludimur ab homine non tam faceto quam ad scribendi licentiam libero quae enim potest esse sanctitas si dii humana non curant quae autem animans natura nihil curans uerius est igitur nimirum illud quod familiaris omnium nostrum posidonius disseruit in libro quinto de natura deorum nullos esse deos epicuro uideri quaeque is de deis inmortalibus dixerit inuidiae detestandae gratia dixisse neque enim tam desipiens fuisset ut homunculi similem deum fingeret liniamentis dumtaxat extremis non habitu solido membris hominis praeditum omnibus usu membrorum ne minimo quidem exilem quendam atque perlucidum nihil cuiquam tribuentem nihil gratificantem omnino nihil curantem nihil agentem quae natura primum nulla esse potest idque uidens epicurus re tollit oratione relinquit deos deinde si maxime talis est deus ut nulla gratia nulla hominum caritate teneatur ualeat quid enim dicam propitius sit esse enim propitius potest nemini quoniam ut dicitis omnis in inbecillitate est et gratia et caritas quae cum cotta dixisset tum uelleius ne ego inquit incautus qui cum academico et eodem rhetore congredi conatus sim nam neque indisertum academicum pertimuissem nec sine ista philosophia rhetorem quamuis eloquentem neque enim flumine conturbor inanium uerborum nec subtilitate sententiarum si orationis est siccitas tu autem cotta utraque re ualuisti corona tibi et iudices defuerunt sed ad ista alias nunc lucilium si ipsi commodum est audiamus tum balbus eundem equidem mallem audire cottam dum qua eloquentia falsos deos sustulit eadem ueros inducat est enim et philosophi et pontificis et cottae de dis inmortalibus habere non errantem et uagam ut academici sed ut nostri stabilem certamque sententiam nam contra epicurum satis superque dictum est sed aueo audire tu ipse cotta quid sentias an inquit oblitus es quid initio dixerim facilius me talibus praesertim de rebus quid non sentirem quam quid sentirem posse dicere quod si haberem aliquid quod liqueret tamen te uicissim audire uellem cum ipse tam multa dixissem tum balbus geram tibi morem et agam quam breuissume potero etenim conuictis epicuri erroribus longa de mea disputatione detracta oratio est omnino diuidunt nostri totam istam de dis inmortalibus quaestionem in partis quattuor primum docent esse deos deinde quales sint tum mundum ab his administrari postremo consulere eos rebus humanis nos autem hoc sermone quae priora duo sunt sumamus tertium et quartum quia maiora sunt puto esse in aliud tempus differenda minime uero inquit cotta nam et otiosi sumus et his de rebus agimus quae sunt etiam negotiis anteponenda tum lucilius ne egere quidem uidetur inquit oratione prima pars quid enim potest esse tam apertum tamque perspicuum cum caelum suspeximus caelestiaque contemplati sumus quam esse aliquod numen praestantissimae mentis quo haec regantur quod ni ita esset qui potuisset adsensu omnium dicere ennius aspice hoc sublime candens quem inuocant omnes iouem illum uero et iouem et dominatorem rerum et omnia motu regentem et ut idem ennius patrem diuumque hominumque et praesentem ac praepotentem deum quod qui dubitet haud sane intellego cur non idem sol sit an nullus sit dubitare possit qui enim est hoc illo euidentius quod nisi cognitum conprehensumque animis haberemus non tam stabilis opinio permaneret nec confirmaretur diuturnitate temporis nec una cum saeclis aetatibusque hominum inueterare potuisset etenim uidemus ceteras opiniones fictas atque uanas diuturnitate extabuisse quis enim hippocentaurum fuisse aut chimaeram putat quaeue anus tam excors inueniri potest quae illa quae quondam credebantur apud inferos portenta extimescat opinionis enim commenta delet dies naturae iudicia confirmat itaque et in nostro populo et in ceteris deorum cultus religionumque sanctitates existunt in dies maiores atque meliores idque euenit non temere nec casu sed quod et praesentes saepe di uim suam declarant ut et apud regillum bello latinorum cum a postumius dictator cum octauio mamillio tusculano proelio dimicaret in nostra acie castor et pollux ex equis pugnare uisi sunt et recentiore memoria idem tindaridae persem uictum nuntiauerunt p enim uatinius auus huius adulescentis cum e praefectura reatina romam uenienti noctu duo iuuenes cum equis albis dixissent regem persem illo die captum cum senatui nuntiauisset primo quasi temere de re publica locutus in carcerem coniectus est post a paulo litteris allatis cum idem dies constitisset et agro a senatu et uacatione donatus est atque etiam cum ad fluuium sagram crotoniatas locri maximo proelio deuicissent eo ipso die auditam esse eam pugnam ludis olimpiae memoriae proditum est saepe faunorum uoces exauditae saepe uisae formae deorum quemuis aut non hebetem aut impium deos praesentes esse confiteri coegerunt praedictiones uero et praesensiones rerum futurarum quid aliud declarant nisi hominibus ea quae sint ostendi monstrari portendi praedici ex quo illa ostenta monstra portenta prodigia dicuntur quod si ea ficta credimus licentia fabularum mopsum tiresiam amphiaraum calchantem helenum quos tamen augures ne ipsae quidem fabulae adsciuissent si res omnino repudiarent ne domesticis quidem exemplis docti numen deorum conprobabimus nihil nos p clodi bello punico primo temeritas mouebit qui etiam per iocum deos inridens cum cauea liberati pulli non pascerentur mergi eos in aquam iussit ut biberent quoniam esse nollent qui risus classe deuicta multas ipsi lacrimas magnam populo romano cladem attulit quid collega eius l iunius eodem bello nonne tempestate classem amisit cum auspiciis non paruisset itaque clodius a populo condemnatus est iunius necem sibi ipse consciuit c flaminium coelius religione neglecta cecidisse apud transumenum scribit cum magno rei publicae uulnere quorum exitio intellegi potest eorum imperiis rem publicam amplificatam qui religionibus paruissent et si conferre uolumus nostra cum externis ceteris rebus aut pares aut etiam inferiores reperiemur religione id est cultu deorum multo superiores an atti naui lituus ille quo ad inuestigandum suem regiones uineae terminauit contemnendus est crederem nisi eius augurio rex hostilius maxima bella gessisset sed neglegentia nobilitatis augurii disciplina omissa ueritas auspiciorum spreta est species tantum retenta itaque maximae rei publicae partes in is bella quibus rei publicae salus continetur nullis auspiciis administrantur nulla peremnia seruantur nulla ex acuminibus nulli uiri uocantur ex quo in procinctu testamenta perierunt tum enim bella gerere nostri duces incipiunt cum auspicia posuerunt at uero apud maiores tanta religionis uis fuit ut quidam imperatores etiam se ipsos dis inmortalibus capite uelato uerbis certis pro re publica deuouerent multa ex sibillinis uaticinationibus multa ex haruspicum responsis commemorare possum quibus ea confirmentur quae dubia nemini debent esse atqui et nostrorum augurum et etruscorum haruspicum disciplinam p scipione c figulo consulibus res ipsa probauit quos cum ti gracchus consul iterum crearet primus rogator ut eos rettulit ibidem est repente mortuus gracchus cum comitia nihilo minus peregisset remque illam in religionem populo uenisse sentiret ad senatum rettulit senatus quos ad soleret referendum censuit haruspices introducti responderunt non fuisse iustum comitiorum rogatorem tum gracchus ut e patre audiebam incensus ira itane uero ego non iustus qui et consul rogaui et augur et auspicato an uos tusci ac barbari auspiciorum populi romani ius tenetis et interpretes esse comitiorum potestis itaque tum illos exire iussit post autem e prouincia litteras ad collegium misit se cum legeret libros recordatum esse uitio sibi tabernaculum captum fuisse hortos scipionis quod cum pomerium postea intrasset habendi senatus causa in redeundo cum idem pomerium transiret auspicari esset oblitus itaque uitio creatos consules esse augures rem ad senatum senatus ut abdicarent consules abdicauerunt quae quaerimus exempla maiora uir sapientissimus atque haud sciam an omnium praestantissimus peccatum suum quod celari posset confiteri maluit quam haerere in re publica religionem consules summum imperium statim deponere quam id tenere punctum temporis contra religionem magna augurum auctoritas quid haruspicum ars nonne diuina haec et innumerabilia ex eodem genere qui uideat nonne cogatur confiteri deos esse quorum enim interpretes sunt eos ipsos esse certe necesse est deorum autem interpretes sunt deos igitur esse fateamur at fortasse non omnia eueniunt quae praedicta sunt ne aegri quidem quia non omnes conualescunt idcirco ars nulla medicina est signa ostenduntur a dis rerum futurarum in his si qui errauerunt non deorum natura sed hominum coniectura peccauit itaque inter omnis omnium gentium summa constat omnibus enim innatum est et in animo quasi inscriptum esse deos quales sint uarium est esse nemo negat cleanthes quidem noster quattuor de causis dixit in animis hominum informatas deorum esse notiones primam posuit eam de qua modo dixi quae orta esset ex praesensione rerum futurarum alteram quam ceperimus ex magnitudine commodorum quae percipiuntur caeli temperatione fecunditate terrarum aliarumque commoditatum complurium copia tertiam quae terreret animos fulminibus tempestatibusn nimbis niuibus grandinibus uastitate pestilentia terrae motibus et saepe fremitibus lapideisque imbribus et guttis imbrium quasi cruentis tum labibus aut repentinis terrarum hiatibus tum praeter naturam hominum pecudumque portentis tum facibus uisis caelestibus tum stellis is quas graeci komhtau nostri cincinnatas uocant quae nuper bello octauiano magnarum fuerunt calamitatum praenuntiae tum sole geminato quod ut e patre audiui tuditano et aquilio consulibus euenerat quo quidem anno p africanus sol alter extinctus est quibus exterriti homines uim quandam esse caelestem et diuiam suspicati sunt quartam causam esse eamque uel maximam aequabilitatem motus constantissimamque conuersionem caeli solis lunae siderumque omnium distinctionem utilitatem pulchritudinem ordinem quarum rerum aspectus ipse satis indicaret non esse ea fortuita ut si quis in domum aliquam aut in gimnasium aut in forum uenerit cum uideat omnium rerum rationem modum disciplinam non possit ea sine causa fieri iudicare sed esse aliquem intellegat qui praesit et cui pareatur multo magis in tantis motionibus tantisque uicissitudinibus tam multarum rerum atque tantarum ordinibus in quibus nihil umquam inmensa et infinita uetustas mentita sit statuat necesse est ab aliqua mente tantos naturae motus gubernari chrisippus quidem quamquam est acerrimo ingenio tamen ea dicit ut ab ipsa natura didicisse non ut ipse repperisse uideatur si enim inquit est aliquid in rerum natura quod hominis mens quod ratio quod uis quod potestas humana efficere non possit est certe id quod illud efficit homine melius atqui res caelestes omnesque eae quarum est ordo sempiternus ab homine confici non possunt est igitur id quo illa conficiuntur homine melius id autem quid potius dixeris quam deum etenim si di non sunt quid esse potest in rerum natura homine melius in eo enim solo est ratio qua nihil potest esse praestantius esse autem hominem qui nihil in omni mundo melius esse quam se putet desipientis adrogantiae est ergo est aliquid melius est igitur profecto deus an uero si domum magnam pulchramque uideris non possis adduci ut etiam si dominum non uideas muribus illam et mustelis aedificatam putes tantum ergo ornatum mundi tantam uarietatem pulchritudinemque rerum caelestium tantam uim et magnitudinem maris atque terrarum si tuum ac non deorum inmortalium domicilium putes nonne plane desipere uideare an ne hoc quidem intellegimus omnia supera esse meliora terram autem esse infimam quam crassissimus circumfundat aer ut ob eam ipsam causam quod etiam quibusdam regionibus atque urbibus contingere uidemus hebetiora ut sint hominum ingenia propter caeli pleniorem naturam hoc idem generi humano euenerit quod in terra hoc est in crassissima regione mundi conlocati sint et tamen ex ipsa hominum sollertia esse aliquam mentem et eam quidem acriorem et diuinam existimare debemus unde enim hanc homo arripuit ut ait apud xenophontem socrates quin et umorem et calorem qui est fusus in corpore et terrenam ipsam uiscerum soliditatem animum denique illum spirabilem si quis quaerat unde habeamus apparet quorum aliud a terra sumpsimus aliud ab umore aliud ab igni aliud ab aere eo quem spiritum dicimus illud autem quod uincit haec omnia rationem dico et si placet pluribus uerbis mentem consilium cogitationem prudentiam ubi inuenimus unde sustulimus an cetera mundus habebit omnia hoc unum quod plurimi est non habebit atqui certe nihil omnium rerum melius est mundo nihil praestantius nihil pulchrius nec solum nihil est sed ne cogitari quidem quicquam melius potest et si ratione et sapientia nihil est melius necesse est haec inesse in eo quod optimum esse concedimus quid uero tanta rerum consentiens conspirans continuata cognatio quem non coget ea quae dicuntur a me conprobare possetne uno tempore florere dein uicissim horrere terra aut tot rebus ipsis se inmutantibus solis accessus discessusque solstitiis brumisque cognosci aut aestus maritimi fretorumque angustiae ortu aut obitu lunae commoueri aut una totius caeli conuersione cursus astrorum dispares conseruari haec ita fieri omnibus inter se concinentibus mundi partibus profecto non possent nisi ea uno diuino et continuato spiritu continerentur atque haec cum uberius disputantur et fusius ut mihi est in animo facere facilius effugiunt academicorum calumniam cum autem ut zeno solebat breuius angustiusque concluduntur tum apertiora sunt ad reprendendum nam ut profluens amnis aut uix aut nullo modo conclusa autem aqua facile conrumpitur sic orationis flumine reprensoris conuicia diluuntur angustia autem conclusae rationis non facile se ipsa tutatur haec enim quae dilatantur a nobis zeno sic premebat quod ratione utitur id melius est quam id quod ratione non utitur nihil autem mundo melius ratione igitur mundus utitur similiter effici potest sapientem esse mundum similiter beatum similiter aeternum omnia enim haec meliora sunt quam ea quae sunt his carentia nec mundo quicquam melius ex quo efficietur esse mundum deum idemque hoc modo nullius sensu carentis pars aliqua potest esse sentiens mundi autem partes sentientes sunt non igitur caret sensu mundus pergit idem et urguet angustius nihil inquit quod animi quodque rationis est expers id generare ex se potest animantem compotemque rationis mundus autem generat animantis compotesque rationis animans est igitur mundus composque rationis idemque similitudine ut saepe solet rationem conclusit hoc modo si ex oliua modulate canentes tibiae nascerentur num dubitares quin inesset in oliua tibicini quaedam scientia quid si platani fidiculas ferrent numerose sonantes idem scilicet censeres in platanis inesse musicam cur igitur mundus non animans sapiensque iudicetur cum ex se procreet animantis atque sapientis sed quoniam coepi secus agere atque initio dixeram negaram enim hanc primam partem egere oratione quod esset omnibus perspicuum deos esse tamen id ipsum rationibus phisicis id est naturalibus confirmari uolo sic enim res se habet ut omnia quae alantur et quae crescant contineant in se uim caloris sine qua neque ali possent nec crescere nam omne quod est calidum et igneum cietur et agitur motu suo quod autem alitur et crescit motu quodam utitur certo et aequabili qui quam diu remanet in nobis tam diu sensus et uita remanet refrigerato autem et extincto calore occidimus ipsi et extinguimur quod quidem cleanthes his etiam argumentis docet quanta uis insit caloris in omni corpore negat enim esse ullum cibum tam grauem quin is nocte et die concoquatur cuius etiam in reliquiis inest calor iis quas natura respuerit iam uero uenae et arteriae micare non desinunt quasi quodam igneo motu animaduersumque saepe est cum cor animantis alicuius euolsum ita mobiliter palpitaret ut imitaretur igneam celeritatem omne igitur quod uiuit siue animal siue terra editum id uiuit propter inclusum in eo calorem ex quo intellegi debet eam caloris naturam uim habere in se uitalem per omnem mundum pertinentem atque id facilius cernemus toto genere hoc igneo quod tranat omnia subtilius explicato omnes igitur partes mundi tangam autem maximas calore fultae sustinentur quod primum in terrena natura perspici potest nam et lapidum conflictu atque tritu elici ignem uidemus et recenti fossione terram 