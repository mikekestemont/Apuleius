armatos quamuis paucos magna uis est decessi unius hominis telo proterritus deiectus detrususque sum hoc si ita statuetis non modo non erit cur depugnare quisquam posthac possessionis causa uelit sed ne illud quidem cur repugnare sin autem uim sine caede sine uolneratione sine sanguine nullam intellegetis statuetis homines possessionis cupidiores quam uitae esse oportere age uero de ui te ipsum habebo iudicem aebuti responde si tibi uidetur in fundum caecina utrum tandem noluit an non potuit accedere cum te obstitisse et reppulisse dicis certe hunc uoluisse concedis potes igitur dicere non ei uim fuisse impedimento cui cum cuperet eoque consilio uenisset per homines coactos licitum non sit accedere si enim id quod maxime uoluit nullo modo potuit uis profecto quaedam obstiterit necesse est aut tu dic quam ob rem cum uellet accedere non accesserit iam uim factam negare non potes deiectus quem ad modum sit qui non accesserit id quaeritur demoueri enim et depelli de loco necesse est eum qui deiciatur id autem accidere ei qui potest qui omnino in eo loco unde se deiectum esse dicit numquam fuit quid si fuisset et ex eo loco metu permotus fugisset cum armatos uidisset diceresne esse deiectum opinor ain tu qui tam diligenter et tam callide uerbis controuersias non aequitate diiudicas et iura non utilitate communi sed litteris exprimis poterisne dicere deiectum esse eum qui tactus non erit quid detrusum dicesne nam eo uerbo antea praetores in hoc interdicto uti solebant quid ais potestne detrudi quisquam qui non attingitur nonne si uerbum sequi uolumus hoc intellegamus necesse est eum detrudi cui manus adferantur necesse est inquam si ad uerbum rem uolumus adiungere neminem statui detrusum qui non adhibita ui manu demotus et actus praeceps intellegatur deiectus uero qui potest esse quisquam nisi in inferiorem locum de superiore motus potest pulsus fugatus eiectus denique illud uero nullo modo potest non modo qui tactus non sit sed ne in aequo quidem et plano loco quid ergo hoc interdictum putamus eorum esse causa compositum qui se praecipitatos ex locis superioribus dicerent eos enim uere possumus dicere esse deiectos an cum uoluntas et consilium et sententia interdicti intellegatur impudentiam summam aut stultitiam singularem putabimus in uerborum errore uersari rem et causam et utilitatem communem non relinquere solum sed etiam prodere an hoc dubium est quin neque uerborum tanta copia sit non modo in nostra lingua quae dicitur esse inops sed ne in alia quidem ulla res ut omnes suis certis ac propriis uocabulis nominentur neque uero quicquam opus sit uerbis cum ea res cuius causa uerba quaesita sint intellegatur quae lex quod senatus consultum quod magistratus edictum quod foedus aut pactio quod ut ad priuatas res redeam testamentum quae iudicia aut stipulationes aut pacti et conuenti formula non infirmari ac conuelli potest si ad uerba rem deflectere uelimus consilium autem eorum qui scripserunt et rationem et auctoritatem relinquamus sermo hercule familiaris et cotidianus non cohaerebit si uerba inter nos aucupabimur denique imperium domesticum nullum erit si seruolis hoc nostris concesserimus ut ad uerba nobis oboediant non ad id quod ex uerbis intellegi possit obtemperent exemplis nunc uti uidelicet mihi necesse est harum rerum omnium non occurrit uni cuique uestrum aliud alii in omni genere exemplum quod testimonio sit non ex uerbis aptum pendere ius sed uerba seruire hominum consiliis et auctoritatibus ornate et copiose l crassus homo longe eloquentissimus paulo ante quam nos in forum uenimus iudicio cuirali hanc sententiam defendit et facile cum contra eum prudentissimus homo q mucius diceret probauit omnibus m curium qui heres institutus esset ita mortuo postumo filio cum filius non modo non mortuus sed ne natus quidem esset heredem esse oportere quid uerbis hoc satis erat cautum minime quae res igitur ualuit uoluntas quae si tacitis nobis intellegi posset uerbis omnino non uteremur quia non potest uerba reperta sunt non quae impedirent sed quae indicarent uoluntatem lex usum et auctoritatem fundi iubet esse biennium at utimur eodem iure in aedibus quae in lege non appellantur si uia sit immunita iubet qua uelit agere iumentum potest hoc ex ipsis uerbis intellegi licere si uia sit in bruttiis immunita agere si uelit iumentum per m scauri tusculanum actio est in auctorem praesentem his uerbis quandoque te in iure conspicio hac actione appius ille caecus uti non posset si ita in iure homines uerba consectarentur ut rem cuius causa uerba sunt non considerarent testamento si recitatus heres esset pupillus cornelius isque iam annos xx haberet uobis interpretibus amitteret hereditatem ueniunt in mentem mihi permulta uobis plura certo scio uerum ne nimium multa complectamur atque ab eo quod propositum est longius aberret oratio hoc ipsum interdictum quo de agitur consideremus intellegetis enim in eo ipso si in uerbis ius constituamus omnem utilitatem nos huius interdicti dum uersuti et callidi uelimus esse amissuros unde tu aut familia aut procurator tuus si me uilicus tuus solus deiecisset non familia deiecisset ut opinor sed aliquis de familia recte igitur diceres te restituisse quippe quid enim facilius est quam probare eis qui modo latine sciant in uno seruolo familiae nomen non ualere si uero ne habeas quidem seruum praeter eum qui me deiecerit clames uidelicet si habeo familiam a familia mea fateor te esse deiectum neque enim dubium est quin si ad rem iudicandam uerbo ducimur non re familiam intellegamus quae constet ex seruis pluribus quin unus homo familia non sit uerbum certe hoc non modo postulat sed etiam cogit at uero ratio iuris interdictique uis et praetorum uoluntas et hominum prudentium consilium et auctoritas respuit hanc defensionem et pro nihilo putat quid ergo isti homines latine non loquuntur immo uero tantum loquuntur quantum est satis ad intellegendam uoluntatem cum sibi hoc proposuerint ut siue me tu deieceris siue tuorum quispiam siue seruorum siue amicorum seruos non numero distinguant sed appellent uno familiae nomine de liberis autem quisquis est procuratoris nomine appelletur non quo omnes sint aut appellentur procuratores qui negoti nostri aliquid gerant sed in hac re cognita sententia interdicti uerba subtiliter exquiri omnia noluerunt non enim alia causa est aequitatis in uno seruo et in pluribus non alia ratio iuris in hoc genere dumtaxat utrum me tuus procurator deiecerit is qui legitime procurator dicitur omnium rerum eius qui in italia non sit absitue rei publicae causa quasi quidam paene dominus hoc est alieni iuris uicarius an tuus colonus aut uicinus aut cliens aut libertus aut quiuis qui illam uim deiectionemque tuo rogatu aut tuo nomine fecerit qua re si ad eum restituendum qui ui deiectus est eandem uim habet aequitatis ratio ea intellecta certe nihil ad rem pertinet quae uerborum uis sit ac nominum tam restitues si tuus me libertus deiecerit nulli tuo praepositus negotio quam si procurator deiecerit non quo omnes sint procuratores qui aliquid nostri negoti gerunt sed quod hoc in hac re quaeri nihil attinet tam restitues si unus seruolus quam si familia fecerit uniuersa non quo idem sit seruolus unus quod familia uerum quia non quibus uerbis quidque dicatur quaeritur sed quae res agatur etiam ut longius a uerbo recedamus ab aequitate ne tantulum quidem si tuus seruus nullus fuerit et omnes alieni ac mercennarii tamen ei ipsi tuae familiae genere et nomine continebuntur perge porro hoc idem interdictum sequi hominibus coactis neminem coegeris ipsi conuenerint sua sponte certe cogit is qui congregat homines et conuocat coacti sunt ei qui ab aliquo sunt unum in locum congregati si non modo conuocati non sunt sed ne conuenerunt quidem sed ei modo fuerunt qui etiam antea non uis ut fieret uerum colendi aut pascendi causa esse in agro consuerant defendes homines coactos non fuisse et uerbo quidem superabis me ipso iudice re autem ne consistes quidem ullo iudice uim enim multitudinis restitui uoluerunt non solum conuocatae multitudinis sed quia plerumque ubi multitudine opus est homines cogi solent ideo de coactis compositum interdictum est quod etiam si uerbo differre uidebitur re tamen erit unum et omnibus in causis idem ualebit in quibus perspicitur una atque eadem causa aequitatis armatisue quid dicemus armatos si latine loqui uolumus quos appellare uere possumus opinor eos qui scutis telisque parati ornatique sunt quid igitur si glebis aut saxis aut fustibus aliquem de fundo praecipitem egeris iussusque sis quem hominibus armatis deieceris restituere restituisse te dices uerba si ualent si causae non ratione sed uocibus ponderantur me auctore dicito uinces profecto non fuisse armatos eos qui saxa iacerent quae de terra ipsi tollerent non esse arma caespites neque glebas non fuisse armatos eos qui praetereuntes ramum defringerent arboris arma esse suis nominibus alia ad tegendum alia ad nocendum quae qui non habuerint eos inermos fuisse uinces uerum si quod erit armorum iudicium tum ista dicito iuris iudicium cum erit et aequitatis caue in ista tam frigida tam ieiuna calumnia delitiscas non enim reperies quemquam iudicem aut recuperatorem qui tamquam si arma militis inspicienda sint ita probet armatum sed perinde ualebit quasi armatissimi fuerint si reperientur ita parati fuisse ut uim uitae aut corpori potuerint adferre atque ut magis intellegas quam uerba nihil ualeant si tu solus aut quiuis unus cum scuto et gladio impetum in me fecisset atque ego ita deiectus essem auderesne dicere interdictum esse de hominibus armatis hic autem hominem armatum unum fuisse non opinor tam impudens esses atqui uide ne multo nunc sis impudentior nam tum quidem omnis mortalis implorare posses quod homines in tuo negotio latine obliuiscerentur quod inermi armati iudicarentur quod cum interdictum esset de pluribus commissa res esset ab uno unus homo plures esse homines iudicaretur uerum in his causis non uerba ueniunt in iudicium sed ea res cuius causa uerba haec in interdictum coniecta sunt uim quae ad caput ac uitam pertineret restitui sine ulla exceptione uoluerunt ea fit plerumque per homines coactos armatosque si alio consilio eodem periculo facta sit eodem iure esse uoluerunt non enim maior est iniuria si tua familia quam si tuus uilicus non si tui serui quam si alieni ac mercennarii non si tuus procurator quam si uicinus aut libertus tuus non si coactis hominibus quam si uoluntariis aut etiam adsiduis ac domesticis non si armatis quam si inermibus qui uim armatorum haberent ad nocendum non si pluribus quam si uno armato quibus enim rebus plerumque uis fit eius modi eae res appellantur in interdicto si per alias res eadem facta uis est ea tametsi uerbis interdicti non concluditur sententia tamen iuris atque auctoritate retinetur uenio nunc ad illud tuum non deieci non enim siui accedere puto te ipsum piso perspicere quanto ista sit angustior iniquiorque defensio quam si illa uterere non fuerunt armati cum fustibus et cum saxis fuerunt si me hercule mihi non copioso homini ad dicendum optio detur utrum malim defendere non esse deiectum eum cui ui et armis ingredienti sit occursum an armatos non fuisse eos qui sine scutis sineque ferro fuerint omnino ad probandum utramque rem uideam infirmam nugatoriamque esse ad dicendum autem in altera uidear mihi aliquid reperire posse non fuisse armatos eos qui neque ferri quicquam neque scutum ullum habuerint hic uero haeream si mihi defendendum sit eum qui pulsus fugatusque sit non esse deiectum atque illud in tota defensione tua mihi maxime mirum uidebatur te dicere iuris consultorum auctoritati obtemperari non oportere quod ego tametsi non nunc primum neque in hac causa solum audio tamen admodum mirabar abs te quam ob rem diceretur nam ceteri tum ad istam orationem decurrunt cum se in causa putant habere aequum et bonum quod defendant si contra uerbis et litteris et ut dici solet summo iure contenditur solent eius modi iniquitati aequi et boni nomen dignitatemque opponere tum illud quod dicitur siue niue inrident tum aucupia uerborum et litterarum tendiculas in inuidiam uocant tum uociferantur ex aequo et bono non ex callido uersutoque iure rem iudicari oportere scriptum sequi calumniatoris esse bonique iudicis uoluntatem scriptoris auctoritatemque defendere in ista uero causa cum tu sis is qui te uerbo litteraque defendas cum tuae sint hae partes unde deiectus es an inde quo prohibitus es accedere reiectus es non deiectus cum tua sit haec oratio fateor me homines coegisse fateor armasse fateor tibi mortem esse minitatum fateor hoc interdicto praetoris uindicari si uoluntas et aequitas ualeat sed ego inuenio in interdicto uerbum unum ubi delitiscam non deieci te ex eo loco quem in locum prohibui ne uenires in ista defensione accusas eos qui consuluntur quod aequitatis censeant rationem non uerbi haberi oportere et hoc loco scaeuolam dixisti causam apud cuiros non tenuisse quem ego antea commemoraui cum idem faceret quod tu nunc tametsi ille in aliqua causa faciebat tu in nulla facis tamen probasse nemini quod defendebat quia uerbis oppugnare aequitatem uidebatur cum id miror te hoc in hac re alieno tempore et contra quam ista causa postulasset defendisse tum illud uolgo in iudiciis et non numquam ab ingeniosis hominibus defendi mihi mirum uideri solet nec iuris consultis concedi nec ius ciuile in causis semper ualere oportere nam hoc qui disputant si id dicunt non recte aliquid statuere eos qui consulantur non hoc debent dicere iuris consultis sed hominibus stultis obtemperari non oportere sin illos recte respondere concedunt et aliter iudicari dicunt oportere male iudicari oportere dicunt neque enim fieri potest ut aliud iudicari de iure aliud responderi oporteat nec ut quisquam iuris numeretur peritus qui id statuat esse ius quod non oporteat iudicari at est aliquando contra iudicatum primum utrum recte an perperam si recte id fuit ius quod iudicatum est sin aliter non dubium est utrum iudices an iuris consulti uituperandi sint deinde si de iure uario quippiam iudicatum est non potius contra iuris consultos statuunt si aliter pronuntiatum est ac mucio placuit quam ex eorum auctoritate si ut manilius statuebat sic est iudicatum etenim ipse crassus non ita causam apud cuiros egit ut contra iuris consultos diceret sed ut hoc doceret illud quod scaeuola defendebat non esse iuris et in eam rem non solum rationes adferret sed etiam q mucio socero suo multisque peritissimis hominibus auctoribus uteretur nam qui ius ciuile contemnendum putat is uincula reuellit non modo iudiciorum sed etiam utilitatis uitaeque communis qui autem interpretes iuris uituperat si imperitos iuris esse dicit de hominibus non de iure ciuili detrahit sin peritis non putat esse obtemperandum non homines laedit sed leges ac iura labefactat quod uobis uenire in mentem profecto necesse est nihil esse in ciuitate tam diligenter quam ius ciuile retinendum etenim hoc sublato nihil est qua re exploratum cuiquam possit esse quid suum aut quid alienum sit nihil est quod aequabile inter omnis atque unum omnibus esse possit itaque in ceteris controuersiis atque iudiciis cum quaeritur aliquid factum necne sit uerum an falsum proferatur et fictus testis subornari solet et interponi falsae tabulae non numquam honesto ac probabili nomine bono uiro iudici error obici improbo facultas dari ut cum sciens perperam iudicarit testem tamen aut tabulas secutus esse uideatur in iure nihil est eius modi recuperatores non tabulae falsae non testis improbus denique nimia ista quae dominatur in ciuitate potentia in hoc solo genere quiescit quid agat quo modo adgrediatur iudicem qua denique digitum proferat non habet illud enim potest dici iudici ab aliquo non tam uerecundo homine quam gratioso iudica hoc factum esse aut numquam esse factum crede huic testi has comproba tabulas hoc non potest statue cui filius agnatus sit eius testamentum non esse ruptum iudica quod mulier sine tutore auctore promiserit deberi non est aditus ad huiusce modi res neque potentiae cuiusquam neque gratiae denique quo maius hoc sanctiusque uideatur ne pretio quidem corrumpi iudex in eius modi causa potest iste uester testis qui ausus est dicere fecisse uideri eum de quo ne cuius rei argueretur quidem scire potuit is ipse numquam auderet iudicare deberi uiro dotem quam mulier nullo auctore dixisset o rem praeclaram uobisque ob hoc retinendam recuperatores quod enim est ius ciuile quod neque inflecti gratia neque perfringi potentia neque adulterari pecunia possit quod si non modo oppressum sed etiam desertum aut neglegentius adseruatum erit nihil est quod quisquam sese habere certum aut a patre accepturum aut relicturum liberis arbitretur quid enim refert aedis aut fundum relictum a patre aut aliqua ratione habere bene partum si incertum est quae nunc tua iure mancipi sint ea possisne retinere si parum est communitum ius ciuile ac publica lege contra alicuius gratiam teneri non potest quid inquam prodest fundum habere si quae diligentissime descripta a maioribus iura finium possessionum aquarum itinerumque sunt haec perturbari aliqua ratione commutarique possunt mihi credite maior hereditas uni cuique nostrum uenit in isdem bonis a iure et a legibus quam ab eis a quibus illa ipsa nobis relicta sunt nam ut perueniat ad me fundus testamento alicuius fieri potest ut retineam quod meum factum sit sine iure ciuili fieri non potest fundus a patre relinqui potest at usucapio fundi hoc est finis sollicitudinis ac periculi litium non a patre relinquitur sed a legibus aquae ductus haustus iter actus a patre sed rata auctoritas harum rerum omnium ab iure ciuili sumitur quapropter non minus diligenter ea quae a maioribus accepistis publica patrimonia iuris quam priuatae rei uestrae retinere debetis non solum quod haec iure ciuili saepta sunt uerum etiam quod patrimonium unius incommodo dimittetur ius amitti non potest sine magno incommodo ciuitatis in hac ipsa causa recuperatores si hoc nos non obtinemus ui armatis hominibus deiectum esse eum quem ui armatis hominibus pulsum fugatumque esse constat caecina rem non amittet quam ipsam animo forti si tempus ita ferret amitteret in possessionem in praesentia non restituetur nihil amplius populi romani causa ciuitatis ius bona fortunae possessionesque omnium in dubium incertumque reuocantur uestra auctoritate hoc constituetur hoc praescribetur quicum tu posthac de possessione contendes eum si ingressum modo in praedium deieceris restituas oportebit sin autem ingredienti cum armata multitudine obuius fueris et ita uenientem reppuleris fugaris auerteris non restitues iuris si haec uox est esse uim non in caede solum sed etiam in animo libidinis nisi cruor appareat uim non esse factam iuris deiectum esse qui prohibitus sit libidinis nisi ex eo loco ubi uestigium impresserit deici neminem posse iuris rem et sententiam et aequitatem plurimum ualere oportere libidinis uerbo ac littera ius omne intorqueri uos statuite recuperatores utrae uoces uobis honestiores et utiliores esse uideantur hoc loco percommode accidit quod non adest is qui paulo ante adfuit et adesse nobis frequenter in hac causa solet uir ornatissimus c aquilius nam ipso praesente de uirtute eius et prudentia timidius dicerem quod et ipse pudore quodam adficeretur ex sua laude et me similis ratio pudoris a praesentis laude tardaret cuius auctoritati dictum est ab illa causa concedi nimium non oportere non uereor de tali uiro ne plus dicam quam uos aut sentiatis aut apud uos commemorari uelitis quapropter hoc dicam numquam eius auctoritatem nimium ualere cuius prudentiam populus romanus in cauendo non in decipiendo perspexerit qui iuris ciuilis rationem numquam ab aequitate seiunxerit qui tot annos ingenium laborem fidem suam populo romano promptam eitamque praebuerit qui ita iustus est et bonus uir ut natura non disciplina consultus esse uideatur ita peritus ac prudens ut ex iure ciuili non scientia solum quaedam uerum etiam bonitas nata uideatur cuius tantum est ingenium ita probata fides ut quicquid inde haurias purum te liquidumque haurire sentias qua re permagnam initis a nobis gratiam cum eum auctorem defensionis nostrae esse dicitis illud autem miror quem uos aliquid contra me sentire dicatis cur eum auctorem uos pro me appelletis nostrum nominetis uerum tamen quid ait uester iste auctor quibus quidque uerbis actum pronuntiatumque sit conueni ego ex isto genere consultorum non neminem ut opinor istum ipsum quo uos auctore rem istam agere et defensionem causae constituere uos dicitis qui cum istam disputationem mecum ingressus esset non posse probari quemquam esse deiectum nisi ex eo loco in quo fuisset rem et sententiam interdicti mecum facere fatebatur uerbo me excludi dicebat a uerbo autem posse recedi non arbitrabatur cum exemplis uterer multis ex omni memoria antiquitatis a uerbo et ab scripto plurimis saepe in rebus ius et aequi bonique rationem esse seiunctam semperque id ualuisse plurimum quod in se auctoritatis habuisset aequitatisque plurimum consolatus est me et ostendit in hac ipsa causa nihil esse quod laborarem nam uerba ipsa sponsionis facere mecum si uellem diligenter attendere quonam inquam modo quia certe inquit deiectus est caecina ui hominibus armatis aliquo ex loco si non ex eo loco quem in locum uenire uoluit at ex eo certe unde fugit quid tum praetor inquit interdixit ut unde deiectus esset eo restitueretur hoc est quicumque is locus esset unde deiectus esset aebutius autem qui fatetur aliquo ex loco deiectum esse caecinam is quoniam se restituisse dixit necesse est male fecerit sponsionem quid est piso placet tibi nos pugnare uerbis placet causam iuris et aequitatis et non nostrae possessionis sed omnino possessionum omnium constituere in uerbo ego quid mihi uideretur quid a maioribus factitatum quid horum auctoritate quibus iudicandum est dignum esset ostendi id uerum id aequum id utile omnibus esse spectari quo consilio et qua sententia non quibus quidque uerbis esset actum tu me ad uerbum uocas non ante ueniam quam recusaro nego oportere nego obtineri posse nego ullam rem esse quae aut comprehendi satis aut caueri aut excipi possit si aut praeterito aliquo uerbo aut ambigue posito re et sententia cognita non id quod intellegitur sed id quod dicitur ualebit quoniam satis recusaui uenio iam quo uocas quaero abs te simne deiectus non de fulciniano fundo neque enim praetor si ex eo fundo essem deiectus ita me restitui iussit sed eo unde deiectus essem sum ex proximo uicini fundo deiectus qua adibam ad istum fundum sum de uia sum certe alicunde siue de priuato siue de publico eo restitui sum iussus restituisse te dixti nego me ex decreto praetoris restitutum esse quid ad haec dicimus aut tuo quem ad modum dicitur gladio aut nostro defensio tua conficiatur necesse est si ad interdicti sententiam confugis et de quo fundo actum sit tum cum aebutius restituere iubebatur id quaerendum esse dicis neque aequitatem rei uerbi laqueo capi putas oportere in meis castris praesidiisque uersaris mea mea est ista defensio ego hoc uociferor ego omnis homines deosque testor cum maiores uim armatam nulla iuris defensione texerint non uestigium eius qui deiectus sit sed factum illius qui deiecerit in iudicium uenire deiectum esse qui fugatus sit uim esse factam cui periculum mortis sit iniectum sin hunc locum fugis et reformidas et me ex hoc ut ita dicam campo aequitatis ad istas uerborum angustias et ad omnis litterarum angulos reuocas in eis ipsis intercludere insidiis quas mihi conaris opponere non deieci sed reieci peracutum hoc tibi uidetur hic est mucro defensionis tuae in eum ipsum causa tua incurrat necesse est ego enim tibi refero si non sum ex eo loco deiectus quo prohibitus sum accedere at ex eo sum deiectus quo accessi unde fugi si praetor non distinxit locum quo me restitui iuberet et restitui iussit non sum ex decreto restitutus uelim recuperatores hoc totum si uobis uersutius quam mea consuetudo defendendi fert uidebitur sic existimetis primum alium non me excogitasse deinde huius rationis non modo non inuentorem sed ne probatorem quidem esse me idque me non ad meam defensionem attulisse sed illorum defensioni rettulisse me posse pro meo iure dicere neque in hac re quam ego protuli quaeri oportere quibus uerbis praetor interdixerit sed de quo loco sit actum cum interdixit neque in ui armatorum spectari oportere in quo loco sit facta uis uerum sitne facta te uero nullo modo posse defendere in qua re tu uelis uerba spectari oportere in qua re nolis non oportere uerum tamen ecquid mihi respondetur ad illud quod ego iam antea dixi non solum re et sententia sed uerbis quoque hoc interdictum ita esse compositum ut nihil commutandum uideretur attendite quaeso diligenter recuperatores est enim uestri ingeni non meam sed maiorum prudentiam cognoscere non enim id sum dicturus quod ego inuenerim sed quod illos non fugerit cum de ui interdicitur duo genera causarum esse intellegebant ad quae interdictum pertineret unum si qui ex eo loco ubi fuisset se deiectum diceret alterum si qui ab eo loco quo ueniret et horum utrumque neque praeterea quicquam potest accidere recuperatores id adeo sic considerate si qui meam familiam de meo fundo deiecerit ex eo me loco deiecerit si qui mihi praesto fuerit cum armatis hominibus extra meum fundum et me introire prohibuerit non ex eo sed ab eo loco me deiecerit ad haec duo genera rerum unum uerbum quod satis declararet utrasque res inuenerunt ut siue ex fundo siue a fundo deiectus essem uno atque eodem interdicto restituerer unde tu hoc uerbum unde utrumque declarat et ex quo loco et a quo loco unde deiectus est cinna ex urbe unde telesinus ab urbe unde deiecti galli a capitolio unde qui cum graccho fuerunt ex capitolio uidetis igitur hoc uno uerbo unde significari res duas et ex quo et a quo cum autem eo restitui iubet ita iubet ut si galli a maioribus nostris postularent ut eo restituerentur unde deiecti essent et aliqua ui hoc adsequi possent non opinor eos in cuniculum qua adgressi erant sed in capitolium restitui oporteret hoc enim intellegitur unde deiecisti siue ex quo loco siue a quo loco eo restituas hoc iam simplex est in eum locum restituas siue ex hoc loco deiecisti restitue in hunc locum siue ab hoc loco restitue in eum locum non ex quo sed a quo deiectus est ut si qui ex alto cum ad patriam accessisset tempestate subito reiectus optaret ut cum a patria deiectus esset eo restitueretur hoc opinor optaret ut a quo loco depulsus esset in eum se fortuna restitueret non in salum sed in ipsam urbem quam petebat sic quoniam uerborum uim necessario similitudine rerum aucupamur qui postulat ut a quo loco deiectus est hoc est unde deiectus est eo restituatur hoc postulat ut in eum ipsum locum restituatur cum uerba nos eo ducunt tum res ipsa hoc sentire atque intellegere cogit etenim piso redeo nunc ad illa principia defensionis meae si quis te ex aedibus tuis ui hominibus armatis deiecerit quid ages opinor hoc interdicto quo nos usi sumus persequere quid si qui iam de foro redeuntem armatis hominibus domum tuam te introire prohibuerit quid ages utere eodem interdicto cum igitur praetor interdixerit unde deiectus es ut eo restituaris tu hoc idem quod ego dico et quod perspicuum est interpretabere cum illud uerbum unde in utramque rem ualeat eoque tu restitui sis iussus tam te in aedis tuas restitui oportere si e uestibulo quam si ex interiore aedium parte deiectus sis ut uero iam recuperatores nulla dubitatio sit siue rem siue uerba spectare uoltis quin secundum nos iudicetis exoritur hic iam obrutis rebus omnibus et perditis illa defensio eum deici posse qui tum possideat qui non possideat nullo modo posse itaque si ego sim a tuis aedibus deiectus restitui non oportere si ipse sis oportere numera quam multa in ista defensione falsa sint piso ac primum illud attende te iam ex illa ratione esse depulsum quod negabas quemquam deici posse nisi inde ubi tum esset iam posse concedis eum qui non possideat negas deici posse cur ergo aut in illud cotidianum interdictum unde ille me ui deiecit additur cum ego possiderem si deici nemo potest qui non possidet aut in hoc interdictum de hominibus armatis non additur si oportet quaeri possederit necne negas deici nisi 