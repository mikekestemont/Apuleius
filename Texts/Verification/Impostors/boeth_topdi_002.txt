exemplum quoque inductioni simili ratione copulatur et ab ea dissidet est enim exemplum quod per particulare propositum particulare quoddam contendit ostendere hoc modo oportet a tullio consule necari catilinam cum a scipione gracchus fuerit interemptus approbatum est enim catilinam a cicerone debere perimi quod a scipione gracchus fuerit occisus quae utraque particularia esse ac non uniuersalia singularium designat interpositio personarum quoniam igitur ex parte pars approbatur quasi inductionis similitudinem tenet id quod exemplum uocamus quod uero non plures quibus id efficiat colligit partes ab inductione discedit ita igitur duae sunt argumentandi species principales una quae dicitur sillogismus altera quae uocatur inductio sub his autem uelut ex his manantia enthimema atque exemplum quae quidem omnia ex sillogismo ducuntur et ex sillogismo uires accipiunt siue enim sit enthimema siue inductio siue exemplum ex sillogismo uires quam maxime fidem capit quod in prioribus resolutoriis quae ab aristotele transtulimus demonstratum est quocirca satis est de sillogismo disserere quasi principali et caeteras argumentationis species continente restat nunc quid sit locus aperire locus namque est ut m tullio placet sedes argumenti cuius diffinitionis quae sit uis paucis absoluam argumenti enim sedes partim propositio maxima intelligi potest partim maximae propositionis differentia nam cum sint aliae propositiones quae cum per se notae sint tum nihil ulterius habeant quo demonstrentur atque hae maximae et principales uocentur sintque aliae quarum fidem primae ac maximae suppleant propositiones necesse est ut omnium quae dubitantur illae antiquissimam teneant probationem quae ita aliis facere fidem possunt ut ipsis nihil notius queat inueniri nam si argumentum est quod rei dubiae facit fidem idque notius ac probabilius esse oportet quam illud est quod probatur necesse est ut argumentis omnibus illa maxima fidem tribuant quae ita per se nota sunt ut aliena probatione non egeant sed huiusmodi propositio aliquoties quidem intra ambitum argumenti continetur aliquoties uero extra posita argumenti uires supplet ac perficit exemplum quidem est eius argumenti quod maximam propositionem tenet huiusmodi sit enim quaestio an melius sit regnum consulatu ita igitur dicemus regnum diuturnius est quam consulatus cum utrumque sit bonum at uero quod diuturnius est bonum eo quod est parui temporis melius est regnum igitur melius est quam consulatus huic igitur argumentationi maxima propositio id est locus insertus est illa scilicet diuturniora bona sunt melioris meriti quam ea quae parui sunt temporis hoc enim ita notum est ut extrinsecus probatione non egeat et ipsum aliis possit esse probatio atque ideo haec propositio totam continet probationem et cum inde nascitur argumentum recte locus id est argumenti sedes uocatur ut uero extra posita propositio maxima uires afferat argumento tale sit exemplum sit propositum demonstrare quoniam inuidus sapiens non est inuidus est qui alienis affligitur bonis sapiens autem bonis non affligitur alienis inuidus igitur sapiens non est in hac igitur argumentatione propositio quidem maxima non uidetur inclusa sed argumentationi uires ipsa maxima subministrat est enim huic sillogismo fides ex ea propositione per quam cognoscimus quorum diuersa est diffinitio ipsa quoque diuersa esse est autem in diffinitione inuidi alienis bonis tabescere quod quoniam non uenit in sapientem idcirco sapiens ab inuido seiungitur est igitur uno quidem modo locus ut dictum est maxima et uniuersalis et principalis et indemonstrabilis atque per se nota propositio quae in argumentationibus uel inter ipsas propositiones uel extrinsecus posita uim tamen argumentis et propositionibus subministrat ideo et uniuersales et maximae propositiones loci sunt dictae quoniam ipsae sunt quae continent caeteras propositiones et per eas fit consequens et rata conclusio ac sicut locus in se corporis continet quantitatem ita hae propositiones quae sunt maximae intra se omnem uim posteriorum atque ipsius conclusionis consequentiam tenent et uno quidem modo locus id est argumenti sedes dicitur maxima principalis que propositio fidem caeteris subministrans alio uero modo loci uocantur maximarum differentiae propositionum quae scilicet ab his ducuntur terminis qui in quaestione sunt constituti de quibus deinceps disserendum est cum enim sint plurimae propositiones quae maximae uocantur haeque sint inter se dissimiles quibuscunque differentiis inter se discrepant eas omnes locos uocamus nam si ipsae propositiones maximae argumentorum loci sunt et differentias earum argumentorum locos esse necesse est nam uniuscuiusque substantia ex propriis differentiis constat ut hominis ex rationalitate quae eius est differentia et hi loci qui sunt differentiae propositionum ipsis propositionibus uniuersaliores existunt uelut uniuersalior est rationalitas homine atque ideo pauciores esse deprehenduntur hi loci qui in differentiis positi sunt quam propositiones ipsae quarum sunt differentiae omnia enim quae uniuersaliora sunt pauciora semper esse contingit et ideo facile sub scientiam cadere possunt quorum tam multus numerus non est ut cito a memoria discentis elabantur quae uero sunt hae differentiae melius diuisione producuntur in praedicatiuis autem quaestionibus unus quidem subiectus terminus dicitur alius praedicatus nil quippe in praedicatiuis quaestionibus aliud quaeritur nisi an subiecto praedicatus inhaereat quod si inesse constiterit quaeritur itane insit ut genus aut accidens aut ut proprium aut ut diffinitio nam si ostenditur non inesse de quaestione nihil relinquitur nam quod non inest omnino nec ut accidens nec ut diffinitio nec ut genus nec ut proprium inesse potest quod si inesse constiterit restat quaestio quisnam modus sit de quatuor inhaerendi solum uero inesse ad accidens maxime pertinet nam cum neque ut genus neque ut diffinitio neque ut proprium inest sed inest tamen ut accidens inesse necesse est quae cum ita sint eorum locorum quos in maximarum propositionum differentia constituimus facienda diuisio est per singula uero quaeque currentibus manifestius apparebit exemplo quod maximae propositiones a suis differentiis distent etenim quaestiones argumenta propositiones maximas ac principales locos earumque differentias per unumquodque dabimus exemplum omnes igitur loci id est maximarum differentiae propositionum aut ab his ducantur necesse est terminis qui in quaestione sunt positi praedicato scilicet atque subiecto aut extrinsecus assumantur aut horum medii qui inter utrosque uersantur eorum uero locorum qui ab his ducuntur terminis de quibus in quaestione dubitatur duplex est modus unus quidem ab eorum substantia alter uero ab his quae substantiam eorum consequuntur hi uero qui a substantia sunt in sola diffinitione consistunt diffinitio enim substantiam monstrat et substantiae integra demonstratio diffinitio est sed id quod dicimus patefaciamus exemplis ut omnis quaestionum uel argumentationum uel locorum ratio colliquescat age enim quaeratur an arbores animalia sint fiatque huiusmodi sillogismus animal est substantia animata sensibilis arbor uero substantia animata sensibilis non est arbor igitur animal non est haec de genere quaestio est utrum enim arbores sub animalium genere ponendae sint quaeritur locus qui in uniuersali propositione consistit hic est cui generis diffinitio non conuenit id eius cuius ea diffinitio est species non est loci superior differentia qui locus nihilominus nuncupatur a diffinitione uides igitur ut tota dubitatio quaestionis sillogismi argumentatione tractata sit per conuenientes et congruas propositiones quae uim suam ex prima et maxima propositione custodiunt ex ea scilicet quae negat esse speciem cui non conuenit generis diffinitio atque ipsa uniuersalis propositio a substantia tracta est unius eorum termini qui in quaestione locati sunt ut animalis id est ab eius diffinitione quae est substantia animata sensibilis ita igitur in caeteris quaestionibus strictim ac breuiter locorum differentiis commemoratis oportet uniuscuiusque proprietatem uigilantis animi alacritate percipere huius autem loci qui a substantia ducitur duplex est modus partim namque a diffinitione partim a descriptione argumenta ducuntur differt autem diffinitio a descriptione quod diffinitio genus ac differentias sumit descriptio subiecti intelligentiam claudit quibusdam uel accidentibus efficientibus unam proprietatem uel substantialibus differentiis praeter conueniens genus aggregatis sed hae diffinitiones quae ab accidentibus fiunt tametsi uidentur nullo modo substantiam demonstrare tamen quoniam saepe uerae diffinitionis uice ponuntur quae substantiam demonstrant illae etiam probationes quae a descriptione sumuntur a substantiae loco uidentur assumi huius uero tale sit exemplum quaeratur enim an albedo substantia sit hic quaeritur an albedo substantiae uelut generi supponatur dicimus igitur substantia est quae omnibus accidentibus possit esse subiectum albedo autem nullis accidentibus subiacet albedo igitur substantia non est locus id est maxima propositio eadem quae superius cuius enim diffinitio uel descriptio ei quod dicitur species esse non conuenit id eius quod species esse perhibetur genus non est descriptio uero substantiae albedini non conuenit albedo igitur substantia non est loci differentia superior a descriptione quam dudum locauimus in ratione substantiae sunt etiam diffinitiones quae non a rei substantia sed a nominis significatione ducuntur atque ita rei de qua quaeritur applicantur ut si quaeratur utrum philosophiae studendum sit erit argumentatio talis philosophia amor sapientiae est huic studendum nemo dubitat studendum igitur est philosophiae hic enim non diffinitio rei sed nominis interpretatio argumentum dedit quo tullius etiam in hortensio in eiusdem philosophiae usus est defensione et uocatur graece quidem latine autem nominis interpretatio ac de his quidem argumentis quae ex substantia terminorum in quaestione positorum assumuntur claris ut arbitror patefecimus exemplis nunc de his dicendum est qui terminorum substantiam consequuntur horum multifaria est diuersio plura sunt enim quae substantiis singulis adhaerescunt ab his igitur quae cuiuslibet substantiam comitantur argumenta duci solent aut ex toto aut ex partibus aut ex causis uel efficientibus uel materia uel naturali forma uel fine et est efficiens quaedam causa quae mouet atque operatur ut aliquid explicetur materia uero ex qua fit aliquid uel in qua fit finis propter quod fit sunt etiam inter eos locos qui ex his sumuntur quae substantiam consequuntur aut ab effectibus aut a corruptionibus aut ab usibus aut praeter hos omnes a communiter accidentibus quae cum ita sint eum prius locum qui a toto fit inspiciamus totum duobus modis dici solet aut ut genus aut ut id quod integrum ex pluribus partibus constat et illud quidem quod ut genus totum est hoc modo saepe quaestionibus argumenta sappeditat ut si sit quaestio an iustitia utilis sit fit sillogismus omnis uirtus utilis est iustitia uirtus est iustitia igitur utilis est hic est quaestio de accidenti id est an accidat iustitiae utilitas locus est is qui in maxima propositione consistit quae generi adsunt speciei adsunt huius superior locus est a toto id est a genere uirtus scilicet quae iustitiae genus est rursus sit quaestio an humanae res prouidentia regantur dicemus si mundus prouidentia regitur homines autem partes mundi sunt humanae igitur res prouidentia reguntur quaestio de accidenti locus quod toti conuenit id congruit et parti supremus locus a toto id est ab integro quod partibus constat id uero mundus est qui hominibus totum est a partibus etiam duobus modis argumenta nascuntur aut enim a generis partibus quae sunt species aut ab integri id est totius quae partes tantum proprio uocabulo nuncupantur et de his quidem partibus quae species sunt hoc modo sit quaestio an uirtus mentis bene constitutae sit habitus quaestio est de diffinitione id est an habitus mentis bene constitutae sit uirtutis diffinitio faciemus itaque a speciebus argumentationem sic si iustitia fortitudo moderatio atque prudentia habitus mentis bene constitutae sunt haec autem quatuor uirtuti ueluti generi subiiciuntur uirtus ergo bene constitutae mentis est habitus maxima propositio quod enim singulis partibus inest id toti inesse necesse est argumentum uero a partibus id est a generis partibus quae species nuncupantur iustitia enim fortitudo modestia et prudentia uirtutis species sunt item ab his partibus quae integri partes esse dicuntur sit quaestio an sit utilis medicina haec in accidentis dubitatione constituta est dicemus si depelli morbos salutemque seruari mederique uulneribus utile est utilis medicina est at depelli morbos seruari salutem mederique uulneribus utile est utilis igitur medicina est saepe autem et una quaelibet pars ualet ut argumentationis firmitas constet hoc modo ut si de aliquo dubitetur an sit liber factus si eum uel censu uel testamento uel uindicta manumissum esse monstremus liber factus ostensus est atque hae partes erant dandae libertatis ut rursus si dubitetur an sit domus quod eminus prospicitur dicemus quoniam non est nam uel tectum uel parietes uel fundamenta ei desunt ab una rursus parte factum est argumentum licet autem non solum in substantiis uerum etiam in modo in temporibus in quantitatibus in loco totum partesque respicere id enim quod dicimus semper in tempore totum est id quod dicimus aliquando in tempore pars est rursus si simpliciter aliquid proponamus in modo totum est si cum adiectione aliqua pars fit in modo item si omnia dicamus in quantitate totum dicimus si aliquid a quantitate excerpsimus quantitatis ponimus partem eodem modo et in loco quod ubique est notum est quod alicubi pars horum autem omnium haec communiter debentur exempla a toto ad partem secundum tempus si deus semper est et nunc est a parte ad totum secundum modum si anima aliquo modo mouetur et simpliciter mouetur mouetur autem cum irascitur uniuersaliter igitur et simpliciter mouetur rursum a toto ad partes in quantitate si uerus est apollo in omnibus uates uerum erit pirrhum romanos superare rursus in loco si deus ubique est et hic igitur est sequitur locus qui nuncupatur a causis sunt uero plures causae quae uel principium motus praestant atque efficiunt uel specierum formas subiectae suscipiunt uel propter eas aliquid fit uel quae cuiuslibet forma est argumentum igitur ab efficiente causa ut si quis iustitiam naturalem uelit ostendere dicat congregatio hominum naturalis est iustitia uero congregatio hominum fecit iustitia igitur naturalis est quaestio de accidente maxima propositio quorum efficientes causae sunt naturales ipsa quoque sunt nataralia locus ab efficientibus causis quod enim uniuscuiusque causa est id eam rem efficit cuius est causa rursus si quis mauros arma non habere contendat dicet idcirco eos armis minime uti quod his ferrum desit maxima propositio ubi materia deest et quod ex materia efficitur desit locus a materia utrumque uero id est ab efficientibus atque materia uno nomine a causa nuncupatur aeque enim id quod efficit atque id quod operantis actum suscipit eius rei quae efficitur causae sunt rursus a fine sit propositum sic an iustitia bona sit fiat argumentatio talis si beatum esse bonum est et iustitia bona est hic enim est iustitiae finis ut si quis secundum iustitiam uiuat ad beatitudinem perducatur maxima propositio cuius finis bonus est ipsum quoque bonum est locus a fine ab eo quoque quod cuiuslibet forma est ita non potuisse uolare dedalum quoniam nullas naturali forma pennas habuisset maxima propositio tantum quaeque posse quantum forma naturalis sua permisit locus a forma ab effectibus uero et corruptionibus et usibus hoc modo nam si bona est domus et constructio domus bona est et econtrario si bona est constructio domus bona est domus rursus si destructio domus mala est bona est domus et si bona est domus mala est destructio domus et si bonum equitare est bonus est equus et si bonus est equus bonum est equitare est autem primum quidem exemplum a generationibus quod idem ab effectibus uocari potest secundum a corruptionibus tertium ab usibus omnium autem maxima propositio cuius effectio bona est ipsum quoque bonum est et econuerso cuius corruptio mala est ipsum quoque bonum est et econuerso et cuius usus bonus est ipsum quoque bonum est et econuerso a communiter accidentibus argumenta fiunt quoties ea sumuntur accidentia quae relinquere subiectum uel non possunt uel non solent ut si quis hoc modo dicat sapientem non poenitebit poenitentia enim malum factum comitatur quod quia in sapiente non conuenit ne poenitentia quidem quaestio de accidente maxima propositio cui non inest aliquid ei nec illud quod eius est consequens inesse potest locus a communiter accidentibus expeditis igitur locis his qui ab ipsis terminis in quaestione positis assumuntur nunc de his dicendum est qui licet extrinsecus positi argumenta tamen quaestionibus subministrant hi uero sunt uel ex rei iudicio uel ex similibus uel a maiore uel a minore uel a proportione uel ex oppositis uel ex transumptione et ille quidem locus qui rei iudicium tenet est huiusmodi ut si dicamus id esse quod uel omnes iudicant uel plures et hi uel sapientes uel secundum unamquamque artium penitus eruditi huius exemplum est coelum esse uolubile quod ita sapientes atque astrologi doctissimi iudicauerunt quaestio de accidente maxima propositio quod omnibus uel pluribus uel sapientibus hominibus uidetur ei contradici non oportere locus a rei iudicio a similibus uero hoc modo si dubitetur an hominis proprium sit bipedem esse dicemus similiter inest equo quadrupes ut homini bipes non est autem equo quadrupes proprium non est igitur homini bipes proprium quaestio de proprio maxima propositio si quod similiter inest non est proprium nec id de quo quaeritur esse proprium potest locus a similibus hic uero in gemina diuiditur haec enim similitudo aut in qualitate consistit aut in quantitate sed in quantitate paritas id est aequalitas nuncupatur in qualitate similitudo rursus ab eo quod est magis si quaeratur an sit animalis diffinitio quod ex se moueri possit dicemus sic magis oportet animalis diffinitionem esse quod naturaliter uiuat quam quod ex se moueri possit non est autem haec diffinitio animalis quod naturaliter uiuat nec ea quidem igitur quae minus uidetur esse quod ex se moueri possit animalis diffinitio putanda est quaestio de diffinitione maxima propositio si id quod magis uidetur inesse non inest nec id quod minus uidebitur inesse inerit locus ab eo quod magis est a minoribus uero conuerso modo nam si est hominis diffinitio animal gressibile bipes cum id minus uideatur esse diffinitio hominis quam animal rationale mortale sitque diffinitio hominis ea quae dicit alias gressibile bipes erit diffinitio hominis animal rationale mortale quaestio de diffinitione maxima propositio si id quod minus uidetur inesse inest id quod magis uidebitur inesse inerit multae autem sunt diuersitates locorum ab eo quod est magis et minus argumenta ministrantium quos in expositione topicorum aristotelis diligentius persecuti sumus item a proportione ut si quaeratur an sorte sint eligendi in ciuitatibus magistratus dicamus minime quia ne in nauibus quidem gubernator sorte praeficitur est enim proportio nam ut sese gubernator habet ad nauim ita magistratus ad ciuitatem hic autem locus distat ab eo qui a similibus ducitur ibi enim una res unicuilibet alii comparatur in proportione uero non est similitudo rerum sed quaedam habitudinis comparatio quaestio de accidente maxima propositio quod in unaquaque re euenit id in eius proportionali euenire necesse est locus a proportione ex oppositis uero multiplex est locus quatuor enim sibimet opponuntur modis aut enim ut contraria aduerso sese loco constituta respiciunt aut ut priuatio et habitus aut ut relatio aut ut affirmatio et negatio quorum discretiones in eo libro qui de decem praedicamentis scriptus est commemoratae sunt ab his hoc modo argumenta nascuntur a contrariis si quaeratur an sit uirtutis proprium laudari dicam minime quia nec uitii quidem uituperari quaestio de proprio maxima propositio contraria contrariis conueniunt locus ab oppositis id est ex contrario rursus in quaestione sit positum an proprium sit oculos habentium uidere dicam non eos namque qui uident alios etiam caecos esse contingit nam in quibus est habitus in eisdem etiam poterit esse priuatio et quod est proprium non potest a subiecto discedere et quoniam ueniente caecitate uisus abscedit non esse proprium habentium oculos uidere conuincitur quaestio de proprio maxima propositio ubi priuatio abesse potest habitus proprium non est locus ab oppositis secundum habitum et priuationem rursus sit in quaestione propositum an patris sit proprium procreatorem esse dicam recte uideri quia filii est proprium procreatum esse ut enim sese habet pater ad filium ita procreator ad procreatum quaestio de proprio maxima propositio oppositorum ad se relatorum propria et ipsa ad se referuntur locus a relatiuis oppositis item sit in quaestione propositum an sit animalis proprium moueri negetur quia nec inanimati quidem est proprium non moueri quaestio de proprio maxima propositio oppositorum opposita propria esse oportere locus ab oppositis secundum affirmationem et negationem moueri enim et non moueri secundum affirmationem et negationem sibimet opponuntur ex transumptione hoc modo fit cum ex his terminis in quibus quaestio constituta est ad aliud quiddam notius dubitatio transfertur et ex eius probatione ea quae in quaestione posita sunt confirmantur ut socrates cum quid posset in uno quoque iustitia quaereret omnem tractatum ad reipublicae transtulit magnitudinem atque ex eo quod illic efficeret in singulis etiam ualere confirmauit qui locus a toto forsitan esse uidebitur sed quoniam non inhaeret his de quibus proponitur terminis sed extra posita res hoc tantum quia notior uidetur assumitur idcirco ex transumptione locus hic conuenienti uocabulo nuncupatus est fit uero haec transumptio et in nomine quoties ab obscuro uocabulo ad notius argumentatio transfertur hoc modo ut si quaeratur an philosophus inuideat sitque incognitum quid philosophi significet nomen dicemus ad uocabulum transferentes notius non inuidere quia sapiens sit notius uero est sapientis uocabulum quam philosophi ac de his quidem locis qui extrinsecus assumuntur liquide dictum est nunc de mediis disputabitur medii autem loci sumuntur uel ex casu uel ex coniugatis uel ex diuisione nascentes casus est alicuius nominis principalis inflexio in aduerbium ut a iustitia inflectitur iuste casus igitur est a iustitia id quod dicimus iuste coniugata uero dicuntur quae ab eodem diuerso modo deducta fluxerunt ut a iustitia iustum iustus haec igitur inter se et cum ipsa iustitia coniugata dicuntur ex quibus omnibus in promptu sunt argumenta nam si id quod iuste est bonum est et quod iustum est bonum est et si qui iustus est bonus est et iustitia bona est haec igitur secundum proprii nominis similitudinem consequuntur medii uero loci appellantur quoniam si de iustitia quaeritur et a casu uel a coniugatis argumenta ducuntur neque ab ipsa substantia proprie neque coniuncte neque ab iis quae sunt extrinsecus posita uidentur trahi sed ex ipsorum casibus id est quadam ex ipsis leui mutatione deductis iure igitur hi loci medii inter eos qui ab ipsis et eos qui sunt extrinsecus collocantur restat locus a diuisione qui tractatur hoc modo omnis diuisio uel negatione fit uel partitione negatione fit ut si quis ita pronuntiet omne animal aut habet pedes aut non habet partitione uero uelut si quis diuidat omnis homo aut est sanus aut aeger fit autem uniuersa diuisio uel generis in species uel totius in partes uel uocis in proprias significationes uel accidentis in subiecta uel subiecti in accidentia uel accidentis in accidentia quorum omnium rationes in eo libro diligentius explicui quem de diuisione composui atque idcirco inde ad horum omnium cognitionem congrua petantur exempla fiunt autem argumentationes per diuisionem tum ea segregatione quae per negationem fit tum ea quae per partitionem sed qui his diuisionibus utuntur aut directa ratiocinatione contendunt aut in aliquod impossibile atque inconueniens ducunt atque ita id quod reliquerant rursus assumunt quae facilius quisque cognoscet si prioribus analiticis operam dederit horum tamen talia in praesens praestabunt exempla notitiam sit in quaestione propositum an ulla sit origo temporis quod qui negare uolet id nimirum ratiocinatione firmabit nullo modo esse ortum idque directa ratiocinatione monstrabit hoc modo tempus aut originem habet aut non sed quoniam mundus aeternus est id enim paulisper argumenti gratia concedatur mundus uero sine tempore esse non potuit tempus quoque aeternum est sed quod aeternum est caret origine tempus igitur originem non habet at si per impossibilitatem idem desideretur ostendi dicetur hoc modo tempus aut originem habet aut non sed si tempus habet originem non fuit semper tempus autem habet originem fuit igitur quando non fuit tempus sed fuisse temporis est significatio fuit igitur tempus quando non fuit tempus quod fieri non potest non est igitur ullum principium temporis posito namque ut ab ullo principium coeperit inconueniens quoddam atque impossibile contingit fuisse tempus quando non fuerit tempus reditur itaque ad alteram partem quod origine careat sed haec quae ex negatione diuisio est cum per ea quaelibet argumenta sumuntur fieri nequit ut utrumque sit quod affirmatione et negatione diuiditur itaque sublato uno alterum manet posito altero reliquum tollitur uocaturque hic a diuisione locus medius inter eos qui ab ipso duci solent atque eos qui extrinsecus assumuntur cum enim quaeratur an ulla sit origo temporis sumitur quidem esse originem et ex ea per propriam consequentiam de re ipsa quae quaeritur fit impossibilitatis et mendacii sillogismus quo concluso reditur ad prius quod uerum esse necesse est siquidem id quod ei oppositum est ad impossibile aliquod inconueniensque producitur itaque quoniam ex ipsa re de qua quaeritur fieri sillogismus solet quasi ab ipsis locus est deductus quoniam uero non in eo permanet sed ad oppositum redit quasi extrinsecus sumitur idcirco hic a diuisione locus inter utrumque medius collocatur at uero qui ex partitione sumuntur duplici sunt modo aliquoties enim quae diuiduntur simul esse possunt ut si uocem in significationes diuidamus omnes simul esse possunt ueluti cum dicimus amplector aut actionem significat aut passionem utrumque simul significare potest aliquoties ueluti negationis modo quae diuiduntur simul esse non possunt ut aut sanus est aut aeger fit autem ratiocinatio in priore quidem modo diuisionis tum quia omnibus adest quod quaeritur uel non adest tum uero idcirco alicui adesse uel non adesse quod aliis adsit aut minime nec in his explicandis diutius laborabimus si priores resolutorii uel topica aristotelis diligentis animum lectoris instruxerint nam si quaeratur utrum canis substantia sit atque hanc diuisionem faciat collocutor canis uel latrabilis animalis uel marinae belluae uel coelestis sideris nomen est demonstretque per singula et canem latrabilem substantiam esse marinam quoque belluam et sidus substantiae posse supponi monstrauit canem esse substantiam atque hic quidem ex ipsis in quaestione propositis uidebitur argumenta traxisse at in talibus sillogismis aut sanus est aut aeger sed sanus est non igitur est aeger sed sanus non est aeger igitur est uel ita sed aeger est sanus igitur non est uel ita sed aeger non est sanus igitur est ab his quae sunt extrinsecus sumptus est sillogismus id est ab oppositis idcirco totus hic a diuisione locus inter utrosque medius esse perhibetur qui si in negatione sit constitutus aliquo modo quidem ex ipsis sumitur aliquo modo uero ab exterioribus uenit si uero a partitione ducantur argumenta nunc quidem ab ipsis nunc uero ab exterioribus copiam praestant et graeci quidem themistii diligentissimi scriptoris ac lucidi et omnia ad facilitatem intelligentiae reuocantis talis locorum uidetur esse partitio quae cum ita sint breuiter mihi locorum diuisio commemoranda est ut nihil praeter eam monstretur esse relictum quod non intra eam probetur inclusum de quo enim in qualibet quaestione dubitatur id ita firmabitur argumentis ut ea uel ex ipsis sumantur quae in quaestione sunt constituta uel extrinsecus ducantur uel quasi in confinio horum posita uestigentur ac praeter hanc quidem diffinitionem nihil extra inueniri potest sed si ab ipsis sumitur argumentum aut ab ipsorum necesse est substantia sumatur aut ab his quae eam consequuntur aut ab iis quae inseparabiliter accidunt uel his adhaerent et ab eorum substantia separari seiungique uel non possunt uel non solent quaecunque uero ab eorum substantia ducuntur ea aut in descriptione aut in diffinitione sunt et praeter haec a nominis interpretatione quae uero ea uelut substantiam continentia consequuntur talia sunt ut uel generis uel differentiae uel integri uel specierum uel partium loco circa ea quae inquiruntur assistant item uel causae uel efficientes uel materiae uel formae uel finis uel effectus uel corruptiones uel usus uel quantitates uel tempus uel modi quod uero proprie inseparabile uel adhaerens accidens nuncupatur id in communiter accidentibus numerabitur et praeter haec quidem aliud quod cuique inesse possit inueniri non potest quibus ita positis inspiciamus nunc eos locos quos dudum extrinsecus pronuntiabamus assumi ea enim quae extrinsecus assumuntur non sunt ita separata atque disiuncta ut non aliquo modo quasi e regione quadam ea quae quaeruntur aspiciant nam et similitudines et opposita ad ea sine dubio referuntur quibus similia uel opposita sunt licet iure atque ordine uideantur extrinsecus collocata sunt autem haec similitudo oppositio maius minus rei iudicium in similitudine enim tum rei similitudo tum proportionis ratio continetur omnia enim similitudinem tenent opposita uero in contrariis in priuationibus in relationibus in negationibus constant comparatio 