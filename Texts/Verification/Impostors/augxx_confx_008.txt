ducentem ad beatificam patriam non tantum cernendam sed et habitandam nam si primo sanctis tuis litteris informatus essem et in earum familiaritate obdulcuisses mihi et post in illa uolumina incidissem fortasse aut abripuissent me a solidamento pietatis aut si in affectu quem salubrem inbiberam perstitissem putarem etiam ex illis libris eum posse concipi si eos solos quisque didicisset itaque auidissime arripui uenerabilem stilum spiritus tui et prae ceteris apostolum paulum et perierunt illae quaestiones in quibus mihi aliquando uisus est aduersari sibi et non congruere testimoniis legis et prophetarum textus sermonis eius et apparuit mihi una facies eloquiorum castorum et exultare cum tremore didici et coepi et inueni quidquid illac uerum legeram hac cum commendatione gratiae tuae dici ut qui uidet non sic glorietur quasi non acceperit non solum id quod uidet sed etiam ut uideat et ut te qui es semper idem non solum admoneatur ut uideat sed etiam sanetur ut teneat et qui de longinquo uidere non potest uiam tamen ambulet qua ueniat et uideat et teneat quia etsi condelectetur homo legi dei secundum interiorem hominem quid faciet de alia lege in membris suis repugnante legi mentis suae et se captiuum ducente in lege peccati quae est in membris eius quoniam iustus es domine nos autem peccauimus inique fecimus impie gessimus et grauata est super nos manus tua et iuste traditi sumus antiquo peccatori praeposito mortis quia persuasit uoluntati nostrae similitudinem uoluntatis suae qua in ueritate tua non stetit quid faciet miser homo quis eum liberabit de corpore mortis huius nisi gratia tua per iesum christum dominum nostrum quem genuisti coaeternum et creasti in principio uiarum tuarum in quo princeps huius mundi non inuenit quicquam morte dignum et occidit eum et euacuatum est chirographum quod erat contrarium nobis hoc illae litterae non habent non habent illae paginae uultum pietatis huius lacrimas confessionis sacrificium tuum spiritum contribulatum cor contritum et humilatum populi salutem sponsam ciuitatem arram spiritus sancti poculum pretii nostri nemo ibi cantat nonne deo subdita erit anima mea ab ipso enim salutare meum etenim ipse deus meus et salutaris meus susceptor meus non mouebor amplius nemo ibi audit uocantem uenite ad me qui laboratis dedignantur ab eo discere quoniam mitis est et humilis corde abscondisti enim haec a sapientibus et prudentibus et reuelasti ea paruulis et aliud est de siluestri cacumine uidere patriam pacis et iter ad eam non inuenire et frustra conari per inuia circum obsidentibus et insidiantibus fugitiuis desertoribus cum principe suo leone et dracone et aliud tenere uiam illuc ducentem cura caelestis imperatoris munitam ubi non latrocinantur qui caelestem militiam deseruerunt uitant enim eam sicut supplicium haec mihi inuiscerabantur miris modis cum minimum apostolorum tuorum legerem et consideraueram opera tua et expaueram deus meus recorder in gratiarum actione tibi et confitear misericordias tuas super me perfundantur ossa mea dilectione tua et dicant domine quis similis tibi dirupisti uincula mea sacrificem tibi sacrificium laudis quomodo dirupisti ea narrabo et dicent omnes qui adorant te cum audiunt haec benedictus dominus in caelo et in terra magnum et mirabile nomen eius inhaeserant praecordiis meis uerba tua et undique circumuallabar abs te de uita tua aeterna certus eram quamuis eam in aenigmate et quasi per speculum uideram dubitatio tamen omnis de incorruptibili substantia quod ab illa esset omnis substantia ablata mihi erat nec certior de te sed stabilior in te esse cupiebam de mea uero temporali uita nutabant omnia et mundandum erat cor a fermento ueteri et placebat uia ipse saluator et ire per eius angustias adhuc pigebat et immisisti in mentem meam uisumque est bonum in conspectu meo pergere ad simplicianum qui mihi bonus apparebat seruus tuus et lucebat in eo gratia tua audieram etiam quod a iuuentute sua deuotissime tibi uiueret iam uero tunc senuerat et longa aetate in tam bono studio sectandae uitae tuae multa expertus multa edoctus mihi uidebatur et uere sic erat unde mihi ut proferret uolebam conferenti secum aestus meos quis esset aptus modus sic affecto ut ego eram ad ambulandum in uia tua uidebam enim plenam ecclesiam et alius sic ibat alius autem sic mihi autem displicebat quod agebam in saeculo et oneri mihi erat ualde non iam inflammantibus cupiditatibus ut solebant spe honoris et pecuniae ad tolerandam illam seruitutem tam grauem iam enim me illa non delectabant prae dulcedine tua et decore domus tuae quam dilexi sed adhuc tenaciter conligabar ex femina nec me prohibebat apostolus coniugari quamuis exhortaretur ad melius maxime uolens omnes homines sic esse ut ipse erat sed ego infirmior eligebam molliorem locum et propter hoc unum uoluebar in ceteris languidus et tabescens curis marcidis quod et in aliis rebus quas nolebam pati congruere cogebar uitae coniugali cui deditus obstringebar audieram ex ore ueritatis esse spadones qui se ipsos absciderunt propter regnum caelorum sed qui potest inquit capere capiat uani sunt certe omnes homines quibus non inest dei scientia nec de his quae uidentur bona potuerunt inuenire eum qui est at ego iam non eram in illa uanitate transcenderam eam et contestante uniuersa creatura inueneram te creatorem nostrum et uerbum tuum apud te deum tecumque unum deum per quod creasti omnia et est aliud genus impiorum qui cognoscentes deum non sicut deum glorificauerunt aut gratias egerunt in hoc quoque incideram et dextera tua suscepit me et inde ablatum posuisti ubi conualescerem quia dixisti homini ecce pietas est sapientia et noli uelle uideri sapiens quoniam dicentes se esse sapientes stulti facti sunt et inueneram iam bonam margaritam et uenditis omnibus quae haberem emenda erat et dubitabam perrexi ergo ad simplicianum patrem in accipienda gratia tunc episcopi ambrosii et quem uere ut patrem diligebat narraui ei circuitus erroris mei ubi autem commemoraui legisse me quosdam libros platonicorum quos uictorinus quondam rhetor urbis romae quem christianum defunctum esse audieram in latinam linguam transtulisset gratulatus est mihi quod non in aliorum philosophorum scripta incidissem plena fallaciarum et deceptionum secundum elementa huius mundi in istis autem omnibus modis insinuari deum et eius uerbum deinde ut me exhortaretur ad humilitatem christi sapientibus absconditam et reuelatam paruulis uictorinum ipsum recordatus est quem romae cum esset familiarissime nouerat deque illo mihi narrauit quod non silebo habet enim magnam laudem gratiae tuae confitendam tibi quemadmodum ille doctissimus senex et omnium liberalium doctrinarum peritissimus quique philosophorum tam multa legerat et diiudicauerat doctor tot nobilium senatorum qui etiam ob insigne praeclari magisterii quod ciues huius mundi eximium putant statuam romano foro meruerat et acceperat usque ad illam aetatem uenerator idolorum sacrorumque sacrilegorum particeps quibus tunc tota fere romana nobilitas inflata spirabat popiliosiam et omnigenum deum monstra et anubem latratorem quae aliquando contra neptunum et uenerem contraque mineruam tela tenuerant et a se uictis iam roma supplicabat quae iste senex uictorinus tot annos ore terricrepo defensitauerat non erubuerit esse puer christi tui et infans fontis tui subiecto collo ad humilitatis iugum et edomita fronte ad crucis opprobrium o domine domine qui inclinasti caelos et descendisti tetigisti montes et fumigauerunt quibus modis te insinuasti illi pectori legebat sicut ait simplicianus sanctam scripturam omnesque christianas litteras inuestigabat studiosissime et perscrutabatur et dicebat simpliciano non palam sed secretius et familiarius noueris me iam esse christianum et respondebat ille non credam nec deputabo te inter christianos nisi in ecclesia christi uidero ille autem inridebat dicens ergo parietes faciunt christianos et hoc saepe dicebat iam se esse christianum et simplicianus illud saepe respondebat et saepe ab illo parietum inrisio repetebatur amicos enim suos reuerebatur offendere superbos daemonicolas quorum ex culmine babilonicae dignitatis quasi ex cedris libani quas nondum contriuerat dominus grauiter ruituras in se inimicitias arbitrabatur sed posteaquam legendo et inhiando hausit firmitatem timuitque negari a christo coram angelis sanctis si eum timeret coram hominibus confiteri reusque sibi magni criminis apparuit erubescendo de sacramentis humilitatis uerbi tui et non erubescendo de sacris sacrilegis superborum daemoniorum quae imitator superbus acceperat depuduit uanitati et erubuit ueritati subitoque et inopinatus ait simpliciano ut ipse narrabat eamus in ecclesiam christianus uolo fieri at ille non se capiens laetitia perrexit cum eo ubi autem imbutus est primis instructionis sacramentis non multo post etiam nomen dedit ut per baptismum regeneraretur mirante roma gaudente ecclesia superbi uidebant et irascebantur dentibus suis stridebant et tabescebant seruo autem tuo dominus deus erat spes eius et non respiciebat in uanitates et insanias mendaces denique ut uentum est ad horam profitendae fidei quae uerbis certis conceptis retentisque memoriter de loco eminentiore in conspectu populi fidelis romae reddi solet ab eis qui accessuri sunt ad gratiam tuam oblatum esse dicebat uictorino a presbiteris ut secretius redderet sicut nonnullis qui uerecundia trepidaturi uidebantur offerri mos erat illum autem maluisse salutem suam in conspectu sanctae multitudinis profiteri non enim erat salus quam docebat in rhetorica et tamen eam publice professus erat quanto minus ergo uereri debuit mansuetum gregem tuum pronuntians uerbum tuum qui non uerebatur in uerbis suis turbas insanorum itaque ubi ascendit ut redderet omnes sibimet inuicem quisque ut eum nouerat instrepuerunt nomen eius strepitu gratulationis et sonuit presso sonitu per ora cunctorum conlaetantium uictorinus uictorinus cito sonuerunt exultatione quia uidebant eum et cito siluerunt intentione ut audirent eum pronuntiauit ille fidem ueracem praeclara fiducia et uolebant eum omnes rapere intro in cor suum et rapiebant amando et gaudendo hae rapientium manus erant deus bone quid agitur in homine ut plus gaudeat de salute desperatae animae et de maiore periculo liberatae quam si spes ei semper adfuisset aut periculum minus fuisset etenim tu quoque misericors pater plus gaudes de uno paenitente quam de nonaginta nouem iustis quibus non opus est paenitentia et nos cum magna iucunditate audimus cum audimus quam exultantibus pastoris umeris reportetur ouis quae errauerat et drachma referatur in thesauros tuos conlaetantibus uicinis mulieri quae inuenit et lacrimas excutit gaudium sollemnitatis domus tuae cum legitur in domo tua de minore filio tuo quoniam mortuus erat et reuixit perierat et inuentus est gaudes quippe in nobis et in angelis tuis sancta caritate sanctis nam tu semper idem qui ea quae non semper nec eodem modo sunt eodem modo semper nosti omnia quid ergo agitur in anima cum amplius delectatur inuentis aut redditis rebus quas diligit quam si eas semper habuisset contestantur enim et cetera et plena sunt omnia testimoniis clamantibus ita est triumphat uictor imperator et non uicisset nisi pugnauisset et quanto maius periculum fuit in proelio tanto est gaudium maius in triumpho iactat tempestas nauigantes minaturque naufragium omnes futura morte pallescunt tranquillatur caelum et mare et exultant nimis quoniam timuerunt nimis aeger est carus et uena eius malum renuntiat omnes qui eum saluum cupiunt aegrotant simul animo fit ei recte et nondum ambulat pristinis uiribus et fit iam tale gaudium quale non fuit cum antea saluus et fortis ambularet easque ipsas uoluptates humanae uitae etiam non inopinatis et praeter uoluntatem inruentibus sed institutis et uoluntariis molestiis homines adquirunt edendi et bibendi uoluptas nulla est nisi praecedat esuriendi et sitiendi molestia et ebriosi quaedam salsiuscula comedunt quo fiat molestus ardor quem dum exstinguit potatio fit delectatio et institutum est ut iam pactae sponsae non tradantur statim ne uile habeat maritus datam quam non suspirauerit sponsus dilatam hoc in turpi et exsecranda laetitia hoc in ea quae concessa et licita est hoc in ipsa sincerissima honestate amicitiae hoc in eo qui mortuus erat et reuixit perierat et inuentus est ubique maius gaudium molestia maiore praeceditur quid est hoc domine deus meus cum tu aeternum tibi tu ipse sis gaudium et quaedam de te circa te semper gaudeant quid est quod haec rerum pars alternat defectu et profectu offensionibus et conciliationibus an is est modus earum et tantum dedisti eis cum a summis caelorum usque ad ima terrarum ab initio usque in finem saeculorum ab angelo usque ad uermiculum a motu primo usque ad extremum omnia genera bonorum et omnia iusta opera tua suis quaeque sedibus locares et suis quaeque temporibus ageres ei mihi quam excelsus es in excelsis et quam profundus in profundis et nusquam recedis et uix redimus ad te age domine fac excita et reuoca nos accende et rape flagra dulcesce amemus curramus nonne multi ex profundiore tartaro caecitatis quam uictorinus redeunt ad te et accedunt et inluminantur recipientes lumen quod si qui recipiunt accipiunt a te potestatem ut filii tui fiant sed si minus noti sunt populis minus de illis gaudent etiam qui nouerunt eos quando enim cum multis gaudetur et in singulis uberius est gaudium quia feruefaciunt se et inflammantur ex alterutro deinde quod multis noti multis sunt auctoritati ad salutem et multis praeeunt secuturis ideoque multum de illis et qui eos praecesserunt laetantur quia non de solis laetantur absit enim ut in tabernaculo tuo prae pauperibus accipiantur personae diuitum aut prae ignobilibus nobiles quando potius infirma mundi elegisti ut confunderes fortia et ignobilia huius mundi elegisti et contemptibilia et ea quae non sunt tamquam sint ut ea quae sunt euacuares et tamen idem ipse minimus apostolorum tuorum per cuius linguam tua ista uerba sonuisti cum paulus proconsul per eius militiam debellata superbia sub lene iugum christi tui missus esset regis magni prouincialis effectus ipse quoque ex priore saulo paulus uocari amauit ob tam magnae insigne uictoriae plus enim hostis uincitur in eo quem plus tenet et de quo plures tenet plus autem superbos tenet nomine nobilitatis et de his plures nomine auctoritatis quanto igitur gratius cogitabatur uictorini pectus quod tamquam inexpugnabile receptaculum diabolus obtinuerat uictorini lingua quo telo grandi et acuto multos peremerat abundantius exultare oportuit filios tuos quia rex noster alligauit fortem et uidebant uasa eius erepta mundari et aptari in honorem tuum et fieri utilia domino ad omne opus bonum sed ubi mihi homo tuus simplicianus de uictorino ista narrauit exarsi ad imitandum ad hoc enim et ille narrauerat posteaquam uero et illud addidit quod imperatoris iuliani temporibus lege data prohibiti sunt christiani docere litteraturam et oratoriam quam legem ille amplexus loquacem scholam deserere maluit quam uerbum tuum quo linguas infantium facis disertas non mihi fortior quam felicior uisus est quia inuenit occasionem uacandi tibi cui rei ego suspirabam ligatus non ferro alieno sed mea ferrea uoluntate uelle meum tenebat inimicus et inde mihi catenam fecerat et constrinxerat me quippe ex uoluntate peruersa facta est libido et dum seruitur libidini facta est consuetudo et dum consuetudini non resistitur facta est necessitas quibus quasi ansulis sibimet innexis tenebat me obstrictum dura seruitus uoluntas autem noua quae mihi esse coeperat ut te gratis colerem fruique te uellem deus sola certa iucunditas nondum erat idonea ad superandam priorem uetustate roboratam ita duae uoluntates meae una uetus alia noua illa carnalis illa spiritalis confligebant inter se atque discordando dissipabant animam meam sic intellegebam me ipso experimento id quod legeram quomodo caro concupisceret aduersus spiritum et spiritus aduersus carnem ego quidem in utroque sed magis ego in eo quod in me approbabam quam in eo quod in me improbabam ibi enim magis iam non ego quia ex magna parte id patiebar inuitus quam faciebam uolens sed tamen consuetudo aduersus me pugnacior ex me facta erat quoniam uolens quo nollem perueneram et quis iure contradiceret cum peccantem iusta poena sequeretur et non erat iam illa excusatio qua uideri mihi solebam propterea me nondum contempto saeculo seruire tibi quia incerta mihi esset perceptio ueritatis iam enim et ipsa certa erat ego autem adhuc terra obligatus militare tibi recusabam et impedimentis omnibus sic timebam expediri quemadmodum impediri timendum est ita sarcina saeculi uelut somno adsolet dulciter premebar et cogitationes quibus meditabar in te similes erant conatibus expergisci uolentium qui tamen superati soporis altitudine remerguntur et sicut nemo est qui dormire semper uelit omniumque sano iudicio uigilare praestat differt tamen plerumque homo somnum excutere cum grauis torpor in membris est eumque iam displicentem carpit libentius quamuis surgendi tempus aduenerit ita certum habebam esse melius tuae caritati me dedere quam meae cupiditati cedere sed illud placebat et uincebat hoc libebat et uinciebat non enim erat quod tibi responderem dicenti mihi surge qui dormis et exsurge a mortuis et inluminabit te christus et undique ostendenti uera te dicere non erat omnino quid responderem ueritate conuictus nisi tantum uerba lenta et somnolenta modo ecce modo sine paululum sed modo et modo non habebat modum et sine paululum in longum ibat frustra condelectabar legi tuae secundum interiorem hominem cum alia lex in membris meis repugnaret legi mentis meae et captiuum me duceret in lege peccati quae in membris meis erat lex enim peccati est uiolentia consuetudinis qua trahitur et tenetur etiam inuitus animus eo merito quo in eam uolens inlabitur miserum ergo me quis liberaret de corpore mortis huius nisi gratia tua per iesum christum dominum nostrum et de uinculo quidem desiderii concubitus quo artissimo tenebar et saecularium negotiorum seruitute quemadmodum me exemeris narrabo et confitebor nomini tuo domine adiutor meus et redemptor meus agebam solita crescente anxitudine et cotidie suspirabam tibi frequentabam ecclesiam tuam quantum uacabat ab eis negotiis sub quorum pondere gemebam mecum erat alipius otiosus ab opere iuris peritorum post adsessionem tertiam expectans quibus iterum consilia uenderet sicut ego uendebam dicendi facultatem si qua docendo praestari potest nebridius autem amicitiae nostrae cesserat ut omnium nostrum familiarissimo uerecundo mediolanensi et ciui et grammatico subdoceret uehementer desideranti et familiaritatis iure flagitanti de numero nostro fidele adiutorium quo indigebat nimis non itaque nebridium cupiditas commodorum eo traxit sed officio beniuolentiae petitionem nostram contemnere noluit amicus dulcissimus et mitissimus agebat autem illud prudentissime cauens innotescere personis secundum hoc saeculum maioribus deuitans in eis omnem inquietudinem animi quem uolebat habere liberum et quam multis posset horis feriatum ad quaerendum aliquid uel legendum uel audiendum de sapientia quodam igitur die cum ecce ad nos domum uenit ad me et alipium ponticianus quidam ciuis noster in quantum afer praeclare in palatio militans nescio quid a nobis uolebat et consedimus ut conloqueremur et forte supra mensam lusoriam quae ante nos erat attendit codicem tulit aperuit inuenit apostolum paulum inopinate sane putauerat enim aliquid de libris quorum professio me conterebat tum uero arridens meque intuens gratulatorie miratus est quod eas et solas prae oculis meis litteras repente comperisset christianus quippe et fidelis erat et saepe tibi deo nostro prosternebatur in ecclesia crebris et diuturnis orationibus cui ego cum indicassem illis me scripturis curam maximam impendere ortus est sermo ipso narrante de antonio aegiptio monacho cuius nomen excellenter clarebat apud seruos tuos nos autem usque in illam horam latebat quod ille ubi comperit immoratus est in eo sermone insinuans tantum uirum ignorantibus et admirans eandem nostram ignorantiam stupebamus autem audientes tam recenti memoria et prope nostris temporibus testatissima mirabilia tua in fide recta et catholica ecclesia omnes mirabamur et nos quia tam magna erant et ille quia inaudita nobis erant inde sermo eius deuolutus est ad monasteriorum greges et mores suaueolentiae tuae et ubera deserta heremi quorum nos nihil sciebamus et erat monasterium mediolanii plenum bonis fratribus extra urbis moenia sub ambrosio nutritore et non noueramus pertendebat ille et loquebatur adhuc et nos intenti tacebamus unde incidit ut diceret nescio quando se et tres alios contubernales suos nimirum apud treueros cum imperator promeridiano circensium spectaculo teneretur exisse deambulatum in hortos muris contiguos atque illic ut forte combinati spatiabantur unum secum seorsum et alios duos itidem seorsum pariterque digressos sed illos uagabundos inruisse in quandam casam ubi habitabant quidam serui tui spiritu pauperes qualium est regnum caelorum et inuenisse ibi codicem in quo scripta erat uita antonii quam legere coepit unus eorum et mirari et accendi et inter legendum meditari arripere talem uitam et relicta militia saeculari seruire tibi erant autem ex eis quos dicunt agentes in rebus tum subito repletus amore sancto et sobrio pudore iratus sibi coniecit oculos in amicum et ait illi dic quaeso te omnibus istis laboribus nostris quo ambimus peruenire quid quaerimus cuius rei causa militamus maiorne esse poterit spes nostra in palatio quam ut amici imperatoris simus et ibi quid non fragile plenumque periculis et per quot pericula peruenitur ad grandius periculum et quando istuc erit amicus autem dei si uoluero ecce nunc fio dixit hoc et turbidus parturitione nouae uitae reddidit oculos paginis et legebat et mutabatur intus ubi tu uidebas et exuebatur mundo mens eius ut mox apparuit namque dum legit et uoluit fluctus cordis sui infremuit aliquando et discreuit decreuitque meliora iamque tuus ait amico suo ego iam abrupi me ab illa spe nostra et deo seruire statui et hoc ex hac hora in hoc loco aggredior te si piget imitari noli aduersari respondit ille adhaerere se socium tantae mercedis tantaeque militiae et ambo iam tui aedificabant turrem sumptu idoneo relinquendi omnia sua et sequendi te tunc ponticianus et qui cum eo per alias horti partes deambulabat quaerentes eos deuenerunt in eundem locum et inuenientes admonuerunt ut redirent quod iam declinasset dies at illi narrato placito et proposito suo quoque modo in eis talis uoluntas orta esset atque firmata petiuerunt ne sibi molesti essent si adiungi recusarent isti autem nihilo mutati a pristinis fleuerunt se tamen ut dicebat atque illis pie congratulati sunt et commendauerunt se orationibus eorum et trahentes cor in terra abierunt in palatium illi autem affigentes cor caelo manserunt in casa et habebant ambo sponsas quae posteaquam hoc audierunt dicauerunt etiam ipsae uirginitatem tibi narrabat haec ponticianus tu autem domine inter uerba eius retorquebas me ad me ipsum auferens me a dorso meo ubi me posueram dum nollem me attendere et constituebas me ante faciem meam ut uiderem quam turpis essem quam distortus et sordidus maculosus et ulcerosus et uidebam et horrebam et quo a me fugerem non erat sed si conabar auertere a me aspectum narrabat ille quod narrabat et tu me rursus opponebas mihi et impingebas me in oculos meos ut inuenirem iniquitatem meam et odissem noueram eam sed dissimulabam et cohibebam et obliuiscebar tunc uero quanto ardentius amabam illos de quibus audiebam salubres affectus quod se totos tibi sanandos dederunt tanto exsecrabilius me comparatum eis oderam quoniam multi mei anni mecum effluxerant ex quo ab undeuicensimo anno aetatis meae lecto ciceronis hortensio excitatus eram studio sapientiae et differebam contempta felicitate terrena ad eam inuestigandam uacare cuius non inuentio sed uel sola inquisitio iam praeponenda erat etiam inuentis thesauris regnisque gentium et ad nutum circumfluentibus corporis uoluptatibus at ego adulescens miser ualde miser in exordio ipsius adulescentiae etiam petieram a te castitatem et dixeram da mihi castitatem et continentiam sed noli modo timebam enim ne me cito exaudires et cito sanares a morbo concupiscentiae quem malebam expleri quam exstingui et ieram per uias prauas superstitione sacrilega non quidem certus in ea sed quasi praeponens eam ceteris quae non pie quaerebam sed inimice oppugnabam et putaueram me propterea differre de die in diem contempta spe saeculi te solum sequi quia non mihi apparebat certum aliquid quo dirigerem cursum meum et uenerat dies quo nudarer mihi et increparet in me conscientia mea ubi est lingua nempe tu dicebas propter incertum uerum nolle te abicere sarcinam uanitatis ecce iam certum est et illa te adhuc premit umerisque liberioribus pinnas recipiunt qui neque ita in quaerendo attriti sunt nec decennio et amplius ista meditati ita rodebar intus et confundebar pudore horribili uehementer cum ponticianus talia loqueretur terminato autem sermone et causa qua uenerat abiit ille et ego ad me quae non in me dixi quibus sententiarum uerberibus non flagellaui animam meam ut sequeretur me conantem post te ire et renitebatur recusabat et non se excusabat consumpta erant et conuicta argumenta omnia remanserat muta trepidatio et quasi mortem reformidabat restringi a fluxu consuetudinis quo tabescebat in mortem tum in illa grandi rixa interioris domus meae quam fortiter excitaueram cum anima mea in cubiculo nostro corde meo tam uultu quam mente turbatus inuado alipium exclamo quid patimur quid est hoc quid audisti surgunt indocti et caelum rapiunt et nos cum doctrinis nostris sine corde ecce ubi uolutamur in carne et sanguine an quia praecesserunt pudet sequi et non pudet nec saltem sequi dixi nescio qua talia et abripuit me ab illo aestus meus cum taceret attonitus me intuens neque enim solita sonabam plus loquebantur animum meum frons genae oculi color modus uocis quam uerba quae promebam hortulus quidam erat hospitii nostri quo nos utebamur sicut tota domo nam hospes ibi non habitabat dominus domus illuc me abstulerat tumultus pectoris ubi nemo impediret ardentem litem quam mecum aggressus eram donec exiret qua tu sciebas ego autem non sed tantum insaniebam salubriter et moriebar uitaliter gnarus quid mali essem et ignarus quid boni post paululum futurus essem abscessi ergo in hortum et alipius pedem post pedem neque enim secretum meum non erat ubi ille aderat aut quando me sic affectum desereret sedimus quantum potuimus remoti ab aedibus ego fremebam spiritu indignans indignatione turbulentissima quod non irem in placitum et pactum tecum deus meus in quod eundum esse omnia ossa mea clamabant et in caelum tollebant laudibus et non illuc ibatur nauibus aut quadrigis aut pedibus quantum saltem de domo in eum locum ieram ubi sedebamus nam non solum ire uerum etiam peruenire illuc nihil erat aliud quam uelle ire sed uelle fortiter et integre non semisauciam hac atque hac uersare et iactare uoluntatem parte adsurgente cum alia parte cadente luctantem denique tam multa faciebam corpore in ipsis cunctationis aestibus quae aliquando uolunt homines et non ualent si aut ipsa membra non habeant aut ea uel conligata uinculis uel resoluta languore uel quoquo modo impedita sint si uulsi capillum si percussi frontem si consertis digitis amplexatus sum genu quia uolui feci potui autem uelle et non facere si mobilitas membrorum non obsequeretur tam multa ergo feci ubi non hoc erat uelle quod posse et non faciebam quod et incomparabili affectu amplius mihi placebat et mox ut uellem possem quia mox ut uellem utique uellem ibi enim facultas ea quae uoluntas et ipsum uelle iam facere erat et tamen non fiebat faciliusque obtemperabat corpus tenuissimae uoluntati animae ut ad nutum membra mouerentur quam ipsa sibi anima ad uoluntatem suam magnam in sola uoluntate perficiendam unde hoc monstrum et quare istuc luceat misericordia tua et interrogem si forte mihi respondere possint latebrae poenarum hominum et tenebrosissimae contritiones filiorum adam unde hoc monstrum et quare istuc imperat animus corpori et paretur statim imperat animus sibi et resistitur imperat animus ut moueatur manus et tanta est facilitas ut uix a seruitio discernatur imperium et animus animus est manus autem corpus est imperat animus ut uelit animus nec alter est nec facit tamen unde hoc monstrum et quare istuc inquam ut uelit qui non imperaret nisi uellet et non facit quod imperat sed non ex toto uult non ergo ex toto imperat nam in tantum imperat in quantum uult et in tantum non fit quod imperat in quantum non uult quoniam uoluntas imperat ut sit uoluntas nec alia sed ipsa non itaque plena imperat ideo non est quod imperat nam si plena esset nec imperaret ut esset quia iam esset non igitur monstrum partim uelle partim nolle sed aegritudo animi est quia non totus adsurgit ueritate consuetudine praegrauatus et ideo sunt duae uoluntates quia una earum tota non est et hoc adest alteri quod deest alteri pereant a facie tua deus sicuti pereunt uaniloqui et mentis seductores qui cum duas uoluntates in deliberando animaduerterint duas naturas duarum mentium esse adseuerant unam bonam alteram malam ipsi uere mali sunt cum ista mala sentiunt et idem ipsi boni erunt si uera senserint uerisque consenserint ut dicat eis apostolus tuus fuistis aliquando tenebrae nunc autem 