mirum est si sentiri possunt ab huius aeris animalibus quibusdam uilissimis quos daemonas uocant a quibus nos superari acumine ac subtilitate sensuum posse concedo ratione autem nego atque id fieri nescio quo modo secretissimo atque a nostris sensibus remotissimo non enim si miramur apiculam melle posito nescio qua sagacitate qua hominem uincit unde aduolare ideo eam nobis praeponere aut saltem comparare debemus itaque uellem magis iste albicerius ab eo qui discere cuperet interrogatus ipsa metra docuisset uel coactus a quopiam consultorum de re sibi statim proposita uersus proprios cecinisset quod eumdem flaccianum saepe dixisse soles commemorare cum illud diuinationis genus magna mentis altitudine derideret atque despiceret idque nescio cui abiectissimae animulae sic enim dicebat tribueret quo ille quasi spiritu admonitus uel inflatus haec respondere solitus esset quaerebat enim uir ille doctissimus ab iis qui talia mirarentur num grammaticam uel musicam uel geometriam albicerius posset docere quis autem illum nosset et non istorum omnium imperitissimum fateretur quamobrem ad extremum hortabatur ut animos suos ii qui talia didicissent illi diuinationi sine dubitatione praeferrent darentque operam his disciplinis instruere atque adminiculari suam mentem quibus aeriam istam inuisibilium animantium naturam transilire et eam superuolare contingeret hariolus an sapiens et quid sit sapiens sapientiae descriptio tuendae academicorum opinioni accommodata iam res diuinae cum omnibus concedentibus meliores augustioresque multo quam humanae sint quo pacto ille eas assequi poterat qui quid esset ipse nesciebat nisi forte existimas sidera quae quotidie contemplamur magnum quiddam esse in comparatione uerissimi et secretissimi dei quem raro fortasse intellectus sensus autem nullus attingit haec autem praesto sunt oculis nostris nec ista igitur sunt illa diuina qualia se sola scire sapientia profitetur caetera autem quibus isti nescio qui diuinantes uel ad uanam iactantiam uel ad quaestum abutuntur prae sideribus profecto uiliora sunt non igitur albicerius rerum humanarum ac diuinarum scientiae particeps fuit frustraque abs te isto modo definitio nostra tentata est postremo cum quidquid praeter res humanas atque diuinas est nos uilissimum ducere et omnino contemnere oporteat quaero in quibus rebus quaerat ille tuus sapiens ueritatem in diuinis ait ille nam uirtus etiam in homine sine dubitatione diuina est has igitur albicerius iam sciebat quas tuus sapiens semper inquiret tum licentius diuinas ait et ille nouerat sed non eas quae a sapiente quaerendae sunt quis enim non euertat omnem loquendi consuetudinem si ei diuinationem concedat adimat res diuinas e quibus diuinatio nominata est quare illa uestra definitio ni fallor nescio quid aliud quod ad sapientiam non pertineret inclusit tum trigetius definitionem istam inquit defendet si libebit ille qui protulit nunc mihi tu uolo respondeas ut tandem ad id quod agitur ueniamus isthic sum inquit ille dasne ait albicerium scisse uerum do inquit melior igitur tuo sapiente nullo modo ait ille nam quod genus ueri sapiens inquirit non solum ille delirus hariolus sed ne ipse quidem sapiens dum in hoc corpore uiuit assequitur quod tamen tantum est ut multo sit praestabilius hoc semper quaerere quam illud aliquando inuenire necesse est ait trigetius ut mihi in angustiis definitio illa subueniat quae si propterea tibi uitiosa uisa est quia complexa est eum quem non possumus uocare sapientem quaero utrum eam probes si sapientiam rerum humanarum diuinarumque scientiam dicamus sed earum quae ad beatam uitam pertineant est inquit ille et ista sapientia sed non sola unde superior definitio inuasit alienum haec autem proprium deseruit quare illa auaritiae ista stultitiae coargui potest etenim ut ipse iam explicem definitione quod sentio sapientia mihi uidetur esse rerum humanarum diuinarumque quae ad beatam uitam pertineant non scientia solum sed etiam diligens inquisitio quam descriptionem si partiri uelis prima pars quae scientiam tenet dei est haec autem quae inquisitione contenta est hominis illa igitur deus hac autem homo beatus est tum ille miror inquit sapientem tuum quomodo asseras frustra operam consumere quomodo inquit licentius frustra operam consumere cum tanta mercede conquirat nam hoc ipso quo quaerit sapiens est et quo sapiens eo beatus cum ab omnibus inuolucris corporis mentem quantum potest euoluit et seipsum in semetipsum colligit cum se non permittit cupiditatibus laniandum sed in se atque in deum semper tranquillus intenditur ut et hic quod beatum esse supra inter nos conuenit ratione perfruatur et extremo die uitae ad id quod concupiuit adipiscendum reperiatur paratus fruaturque merito diuina beatitudine qui humana sit ante perfructus tum ego cum trigetius quid sibi esset respondendum diu quaereret non puto inquam licenti etiam argumenta huic defutura si eum otiose quaerere permittamus quid enim ei quouis loco defuit ad respondendum nam primo ipse intulit quoniam de beata uita quaestio nata est et beatum solum necesse est esse sapientem siquidem stultitia etiam stultorum iudicio misera est perfectum sapientem esse debere non autem perfectum esse qui adhuc uerum quid sit inquirit unde ne beatum quidem cui loco tu cum molem auctoritatis obiiceres moleste aliquantum ciceronis nomine perturbatus tamen se statim erexit et generosa quadam contumacia in uerticem libertatis exsiliit rursumque arripuit quod erat de manibus uiolenter excussum quaesiuitque abs te utrum tibi perfectus qui adhuc quaereret uideretur ut si fatereris non esse perfectum ad caput recurreret demonstraretque si posset per illam definitionem perfectum esse hominem qui secundum legem mentis uitam gubernaret ac per hoc beatum nisi perfectum esse non posse a quo te laqueo cum expedisses cautius quam putabam et perfectum hominem diceres inquisitorem diligentissimum ueritatis ipsaque illa definitione qua beatam uitam illam demum esse dixeramus quae secundum rationem ageretur tu praefidentius apertiusque pugnasses ille tibi plane reposuit nam occupauit praesidium tuum unde pulsus omnino summam rerum amiseras ni te induciae reparassent ubi enim arcem locauerunt academici quorum tueris sententiam nisi in erroris definitione quae tibi nisi noctu fortasse per somnium rediret in mentem iam quid responderes non habebas cum in exponenda ciceronis sententia idipsum tu ipse ante commemoraueris deinde uentum est ad definitionem sapientiae quam cum tanta calliditate labefactare conareris ut tua furta nec ipse auxiliator tuus albicerius fortasse comprehenderet quanta tibi uigilantia quantis uiribus restitit quam te pene inuoluit atque depressit nisi postremo te tua definitione noua tutareris diceresque humanam esse sapientiam inquisitionem ueritatis ex qua propter animi tranquillitatem beata uita contingeret huic iste sententiae non respondebit praesertim si in proroganda diei uel parte quae restat reddi sibi gratiam postulabit sed ne longum faciamus iam si placet sermo iste claudatur in quo immorari etiam superfluum puto tractata enim res est pro suscepto negotio satis quae post pauca omnino posset uerba finiri nisi exercere uos uellem neruosque uestros et studia quae mihi magna est cura explorare nam cum instituissem uos ad quaerendam ueritatem magnopere hortari coeperam ex uobis quaerere quantum in ea momenti poneretis omnes autem posuistis tantum ut plus non desiderem nam cum beati esse cupiamus siue id fieri non potest nisi inuenta siue non nisi diligenter sic uiuere non audiendo solum uerum etiam legendo ista cognouerit tibi autem si ut sentio academici placent uires ad eos defendendos ualidiores para nam illos ego reos citare decreui quae cum essent dicta prandium paratum esse annuntiatum est atque surreximus romanianum maecenatem suum ad amplectendam philosophiam rursus cum grati animi significatione hortatur tresque illi describit collationes in quarum prima explicantur placita academicorum in secunda nouae ac ueteris academiae discrimina referuntur et exploditur sententia horum philosophorum qui cum uerum haud posse deprehendi putarent ueri tamen simile se sequi profiterentur in tertia dicitur quid illi uerisimile seu probabile appellarent contra academicorum rationes dei auxilio opus est si quam necesse est disciplina atque scientia sapientiae uacuum esse non posse sapientem tam eam necesse esset inuenire dum quaeritur omnis profecto academicorum uel calumnia uel pertinacia uel peruicacia uel ut ego interdum arbitror congrua illi tempori ratio simul cum ipso tempore et cum ipsius carneadis ciceronisque corporibus sepulta foret sed quia siue uitae huius multis uariisque iactationibus romaniane ut in eodem te probas siue ingeniorum quodam stupore uel socordia uel tarditate torpentium siue desperatione inueniendi quia non quam facile oculis ista lux tam facile mentibus sapientiae sidus oboritur siue etiam qui error omnium populorum est falsa opinione inuentae a se ueritatis nec diligenter homines quaerunt si qui quaerunt et a quaerendi uoluntate auertuntur euenit ut scientia raro paucisque proueniat eoque fit ut academicorum arma quando cum eis ad manus uenitur nec mediocribus uiris sed acutis et bene eruditis inuicta et quasi uulcania uideantur quamobrem contra illos fluctus procellasque fortunae cum obnitendum remis qualiumcumque uirtutum tum in primis diuinum auxilium omni deuotione atque pietate implorandum est ut intentio constantissima bonorum studiorum teneat cursum suum a quo eam nullus casus excutiat quominus illam philosophiae tutissimus iucundissimusque portus accipiat haec prima tua causa est hinc tibi metuo hinc te cupio liberari hinc si modo dignus sim qui impetrem quotidianis uotis auras tibi prosperas orare non cesso oro autem ipsam summi dei uirtutem atque sapientiam quid est enim aliud quem misteria nobis tradunt dei filium multum autem me adiuuabis pro te deprecantem si non nos exaudiri posse desperes nitarisque nobiscum et tu non solum uotis sed etiam uoluntate atque illa tua naturali mentis altitudine propter quam te quaero qua singulariter delector quam semper admiror quae in te proh nefas illis rerum domesticarum nubibus quasi fulmen inuoluitur et multos ac pene omnes latet me autem et alium uel tertium familiarissimos tuos latere non potest qui saepe non solum attente audiuimus murmura tua sed etiam nonnulla fulgura fulminibus propiora conspeximus quis enim ut caetera pro tempore taceam et unum commemorem quis inquam tam subito unquam tantum intonuit tantumque lumine mentis emicuit ut sub uno fremitu rationis et quodam coruscamine temperantiae uno die illa pridie saeuissima penitus libido moreretur ergone non erumpet aliquando ista uirtus et multorum desperantium risus in horrorem stuporemque conuertet et locuta in terris quasi quaedam futurorum signa rursus proiecto totius corporis onere recurret in coelum ergone augustinus de romaniano frustra ista dixit non sinet ille cui me totum dedi quem nunc recognoscere aliquantum coepi romaniano grati animi obsequium exhibet eumque ad philosophiam hortatur ergo aggredere mecum philosophiam hic est quidquid te anxium saepe atque dubitantem mirabiliter solet mouere non enim metuo aut a socordia morum aut a tarditate ingenii tui quis enim te quando aliquantum respirare concessum est in sermonibus nostris uigilantior quis acutior apparuit ergone tibi gratiam non repensabo an fortasse paululum debeo tu me adolescentulum pauperem ad peregrina studia pergentem et domo et sumptu et quod plus est animo excepisti tu patre orbatum amicitia consolatus es hortatione animasti ope adiuuisti tu in nostro ipso municipio fauore familiaritate communicatione domus tuae pene tecum clarum primatemque me fecisti tu carthaginem illustrioris professionis gratia remeantem cum tibi soli et meorum nulli consilium meum spemque aperuissem quamuis aliquantum illo tibi insito quia ibi iam docebam patriae amore cunctatus es tamen ubi euincere adolescentis cupiditatem ad ea quae uidebantur meliora tendentis nequisti ex dehortatore in adiutorem mira beneuolentiae moderatione conuersus es tu necessariis omnibus iter adminiculasti meum tu ibidem rursus qui cunabula et quasi nidum studiorum meorum foueras iam uolare audentis sustentasti rudimenta tu etiam cum te absente atque ignorante nauigassem nihil succensens quod non tecum communicassem ut solerem atque aliud quiduis quam contumaciam suspicans mansisti inconcussus in amicitia nec plus ante oculos tuos liberi deserti a magistro quam nostrae mentis penetralia puritasque uersata est postremo quidquid de otio meo modo gaudeo quod a superfluarum cupiditatum uinculis euolaui quod depositis oneribus mortuarum curarum respiro resipisco redeo ad me quod quaero intentissimus ueritatem quod inuenire iam ingredior quod me ad summum ipsum modum peruenturum esse confido tu animasti tu impulisti tu fecisti cuius autem minister fueris plus adhuc fide concepi quam ratione comprehendi nam cum praesens praesenti tibi exposuissem interiores motus animi mei uehementerque ac saepius assererem nullam mihi uideri prosperam fortunam nisi quae otium philosophandi daret nullam beatam uitam nisi qua in philosophia uiueretur sed me tanto meorum onere quorum ex officio meo uita penderet multisque necessitatibus uel uani mei pudoris uel ineptae meorum miseriae refrenari tam magno es elatus gaudio tam sancto huius uitae inflammatus ardore ut te diceres si tu ab illarum importunarum litium uinculis aliquo modo eximereris omnia mea uincula etiam patrimonii tui mecum participatione rupturum itaque cum admoto nobis fomite discessisses nunquam cessauimus inhiantes in philosophiam atque illam uitam quae inter nos placuit atque conuenit prorsus nihil aliud cogitare atque id constanter quidem sed minus acriter agebamus putabamus tamen satis nos agere et quoniam nondum aderat ea flamma quae summa nos arreptura erat illamqua lenta aestuabamus arbitrabamur uel esse maximam cum ecce tibi libri quidam pleni ut ait celsinus bonas res arabicas ubi exhalarunt in nos ubi illi flammulae instillarunt pretiosissimi unguenti guttas paucissimas incredibile romaniane incredibile et ultra quam de me fortasse et tu credis quid amplius dicam etiam mihi ipsi de meipso incredibile incendium concitarunt quis me tunc honor quae hominum pompa quae inanis famae cupiditas quod denique huius mortalis uitae fomentum atque retinaculum commouebat prorsus totus in me cursim redibam respexi tantum confiteor quasi de itinere in illam religionem quae pueris nobis insita est et medullitus implicata uerum autem ipsa me ad se nescientem rapiebat itaque titubans properans haesitans arripio apostolum paulum neque enim uere isti inquam tanta potuissent uixissentque ita ut eos uixisse manifestum est si eorum litterae atque rationes huic tanto bono aduersarentur perlegi totum intentissime atque cautissime tunc uero quantulocumque iam lumine asperso tanta se mihi philosophiae facies aperuit ut non dicam tibi qui eius incognitae fame semper arsisti sed si ipsi aduersario tuo a quo nescio utrum plus exercearis quam impediaris eam demonstrare potuissem nae ille et baias et amoena pomaria et delicata nitidaque conuiuia et domesticos histriones postremo quidquid eum acriter commouet in quascumque delicias abiiciens et relinquens ad eius pulchritudinem blandus amator et sanctus mirans anhelans aestuans aduolaret habet enim et ille quod confitendum est quoddam decus animi uel potius decoris quasi sementem quod erumpere in ueram pulchritudinem nitens tortuose ac deformiter inter scabra uitiorum et inter opinionum fallacium dumeta frondescit tamen non cessat frondescere et paucis acute ac diligenter in densa intuentibus quantum sinitur eminere inde est illa hospitalitas inde in conuiuiis multa humanitatis condimenta inde ipsa elegantia nitor mundissima facies rerum omnium et undique cuncta perfuxdens adumbratae uenustatis urbanitas philocalia et philosophia romanianum rursus ad philosophiam accendit philocalia ista uulgo dicitur ne contemnas nomen hoc ex uulgi nomine nam philocalia et philosophia prope similiter cognominatae sunt et quasi gentiles inter se uideri uolunt et sunt quid est enim philosophia amor sapientiae quid philocalia amor pulchritudinis quaere de graecis quid ergo sapientia nonne ipsa uera est pulchritudo germanae igitur istae sunt prorsus et eodem parente procreatae licentius tibi carmine suauius indicabit poeta est enim pene perfectus ergo ille si ueram pulchritudinem cuius falsae amator est sanatis renudatisque paululum oculis posset intueri quanta uoluptate philosophiae gremio se inuolueret quomodo ibi te cognitum sicut uerum fratrem amplecteretur miraris haec et forsitan rides quid si haec explicarem ut uolebam quid si saltem uox si adhuc facies uideri a te non potest ipsius philosophiae posset audiri mirareris profecto sed non rideres non desperares crede mihi de nullo desperandum est de talibus autem minime omnino sunt exempla facile euadit facile reuolat hoc genus auium multis inclusis multum mirantibus sed ad nos redeamus nos inquam romaniane philosophemur reddam tibi gratiam filius tuus coepit iam philosophari ego eum reprimo ut disciplinis necessariis prius excultus uigentior et firmior insurgat quarum te ne metuas expertem si bene te noui auras tibi liberas tantum opto nam de indole quid dicam utinam non tam rara esset in hominibus quam certa est in te restant duo uitia et impedimenta inueniendae ueritatis a quibus tibi non multum timeo timeo tamen ne te contemnas atque inuenturum esse desperes aut certe ne inuenisse te credas quorum primum si tamen inest ista tibi disputatio fortasse detrahet saepius enim succensuisti academicis eo quidem grauius quo minus eruditus esses sed eo libentius quod ueritatis amore illiciebaris itaque iam cum alipio te fautore confligam et tibi facile persuadebo quod uolo probabiliter tamen nam ipsum uerum non uidebis nisi in philosophiam totus intraueris illud autem alterum quod te fortasse aliquid inuenisse praesumis quamuis a nobis iam quaerens dubitansque discesseris tamen si quid superstitionis in animum reuolutum est eiicietur profecto uel cum tibi aliquam inter nos disputationem de religione misero uel cum praesens tecum multa contulero ego enim nunc aliud nihil ago quam me ipse purgo a uanis perniciosisque opinionibus itaque non dubito melius mihi esse quam tibi unum tantum est unde inuideam fortunae tuae quod solus frueris luciliano meo an et tu inuides quia dixi meo sed quid dixi aliud quam tuo et omnium quicumque unum sumus de quo tamen ut subuenias desiderio meo quid te rogem tu te ipse pro me roga quantum scis quia debes sed nunc ambobus dico cauete ne quid uos nosse arbitremini nisi quod ita didiceritis saltem ut nostis unum duo tria quatuor simul collecta in summam fieri decem sed item cauete ne uos in philosophia ueritatem aut non cognituros aut nullo modo ita posse cognosci arbitremini nam mihi uel potius illi credite qui ait quaerite et inuenietis nec cognitionem desperandam esse et manifestiorem futuram quam sunt illi numeri nunc ad propositum ueniamus iam enim sero coepi metuere ne hoc principium modum excederet et non est leue nam modus procul dubio diuinus est sed fefellerit cum dulciter ducit ero cautior cum sapiens fuero repetuntur in priore libro disputata post pristinum sermonem quem in primum librum contulimus septem fere diebus a disputando fuimus otiosi cum tres tantum uirgilii libros post primum recenseremus atque ut in tempore congruere uidebatur tractaremus quo tamen opere licentius in poeticae studium sic inflammatus est ut aliquantum mihi etiam reprimendus uideretur iam enim ab hac intentione ad nullam se rem deuocari libenter ferebat tandem tamen ad retractandam quam distuleramus de academicis quaestionem cum a me quantum potui lumen philosophiae laudaretur non inuitus accessit et forte dies ita serenus effulserat ut nulli prorsus rei magis quam serenandis animis nostris congruere uideretur maturius itaque solito lectos reliquimus paululumque cum rusticis egimus quod tempus urgebat tum alipius antequam uos inquit audiam de academicis disputantes uolo mihi legatur sermo ille uester quem dicitis me absente perfectum non enim possum aliter cum inde huius disceptationis occasio nata sit in audiendis uobis non aut errare aut certe laborare quod cum factum esset et in eo pene totum antemeridianum tempus consumptum uideremus redire ab agro qui deambulantes nos acceperat domum instituimus et licentius quaeso inquit ante prandium mihi breuiter totam academicorum sententiam exponendo repetere ne graueris ne quid in ea me fugiat quod pro partibus meis sit faciam inquam et eo libentius quo de hac re cogitans parum prandeas ne inquit ille isthinc securus sis nam et multos et maxime patrem meum saepe animaduerti eo edaciorem quo refertior curis esset deinde tu quoque de istis metris cogitantem non sic expertus es ut cura mea mensa secura sit quod quidem apud meipsum mirari soleo quid enim sibi uult quod tunc cibum pertinacius appetimus cum in aliud intendimus animum aut quid est quod manibus et dentibus nostris occupatis nobis animus imperiosus fit audi potius inquam de academicis quod rogaueras ne te metra ista uoluentem non solum in epulis sine metro sed etiam in quaestionibus patiar si quid autem pro mea parte occultabo prodet alipius bona fide tua opus est inquit alipius nam si metuendum est ne aliquid occultes a me deprehendi difficile posse arbitror eum a quo me ista didicisse nullus qui me nouit ignorat praesertim cum in prodendo uero non magis uictoriae quam animo tuo consulturus sis academicorum placita agam inquam bona fide quoniam de iure praescribis nam et academicis placuit nec homini scientiam posse contingere earum duntaxat rerum quae ad philosophiam pertinent nam caetera curare se carneades negabat et tamen hominem posse esse sapientem sapientisque totum munus ut abs te quoque licenti illo sermone dissertum est in conquisitione ueri explicari ex quo confici ut nulli etiam rei sapiens assentiatur erret enim necesse est quod sapienti nefas est si assentiatur rebus incertis et omnia incerta esse non dicebant solum uerum etiam copiosissimis rationibus affirmabant sed uerum non posse comprehendi ex illa stoici zenonis definitione arripuisse uidebantur qui ait id uerum percipi posse quod ita esset animo impressum ex eo unde esset ut esse non posset ex eo unde non esset quod breuius planiusque sic dicitur his signis uerum posse comprehendi quae signa non potest habere quod falsum est hoc prorsus non posse inueniri uehementissime ut conuincerent incubuerunt inde dissensiones philosophorum inde sensuum fallaciae inde somnia furoresque inde pseudomeni et soritae in illius causae patrocinio uiguerunt et cum ab eodem zenone accepissent nihil esse turpius quam opinari confecerunt callidissime ut si nihil percipi posset et esset opinatio turpissima nihil unquam sapiens approbaret hinc eis inuidia magna conflata est uidebatur enim esse consequens ut nihil ageret qui nihil approbaret unde dormientem semper et officiorum omnium desertorem sapientem suum academici describere uidebantur quem nihil approbare censebant hic illi inducto quodam probabili quod etiam uerisimile nominabant nullo modo cessare sapientem ab officiis asserebant cum haberet quid sequeretur ueritas autem siue propter naturae tenebras quasdam siue propter similitudinem rerum uel obruta uel confusa latitaret quamuis et ipsam refrenationem et quasi suspensionem assensionis magnam prorsus actionem sapientis esse dicebant uideor mihi breuiter totum ut uoluisti exposuisse nihilque recessisse a praescriptione alipi tua id est egisse ut dicitur bona fide si enim aliquid uel non ita ut est dixi uel forte non dixi nihil uoluntate a me factum est bona ergo fides est ex animi sententia homini enim homo falsus docendus fallax cauendus debet uideri quorum prius magistrum bonum posterius discipulum cautum desiderat tum alipius gratum inquit habeo cum et licentio a te satisfactum est et me onere imposito releuasti non enim magis tibi uerendum erat ne quid explorandi mei causa minus a te diceretur ita nos trudere in prandium coepit ut uerba faciendi locus non esset academiae nouae et ueteris discidium deinde cum tantum alimentorum accepissemus quantum compescendae fami satis esset ad pratum regressis nobis alipius paream inquit sententiae tuae nec ausim recusare si enim nihil me fugerit gratabor eum doctrinae tuae tum etiam memoriae meae at si in quoquam fortasse aberrauero recurabis id ut deinceps huiusmodi delegationem non pertimescam nouae academiae discidium non tam contra ueterem conceptum quam contra stoicos arbitror esse commotum nec uero discidium est putandum siquidem a zenone illatam nouam quaestionem dissolui discutique oportebat nam de non percipiendo quamuis nullis conflictationibus agitata incolens tamen etiam ueterum academicorum mentes sententia non impudenter existimata est quod etiam ipsius socratis platonisque ac reliquorum ueterum auctoritate probatu facile est qui se hactenus crediderunt ab errore posse defendi si se assensioni non temere commisissent quamuis propriam de hac re disputationem in scholas suas non introduxerint nec ab illis enucleate aliquando quaesitum sit percipi necne ueritas possit quod cum zeno rude ac nouum intulisset contenderetque nihil percipi posse nisi quod uerum ita esset ut dissimilibus notis a falso discerneretur neque opinationem subeundam esse sapienti atque id archesilas audiret negauit huiusmodi quidquam posse ab homine reperiri neque illi opinionis naufragio sapientis committendam esse uitam unde etiam conclusit nulli rei esse assentiendum uerum cum ita res se haberet ut uetus academia magis aucta quam oppugnata uideretur exstitit philonis auditor antiochus qui ut nonnullis uisus est gloriae cupidior quam ueritatis in simultatem adduxit academiae utriusque sententias dicebat enim rem insolitam et ab opinione ueterum remotissimam academicos nouos conatos inducere in quam rem ueterum phisicorum aliorumque magnorum philosophorum implorabat fidem ipsos etiam academicos oppugnans qui se uerisimile contenderent sequi cum ipsum uerum se ignorare faterentur multaque argumenta collegerat quibus nunc supersedendum arbitror nihil tamen magis defendebat quam uerum percipere posse sapientem hanc puto inter academicos nouos ac ueteres controuersiam fuisse quae si secus se habet ut licentium plenissime informes pro utroque postulauerim si uero ita est ut dicere potui susceptam disputationem peragite aduersus academicos tum ego quamdiu inquam licenti in isto nostro longiore quam putabam sermone conquiescis audisti qui sint academici tui at ille uerecunde arridens et aliquantum hac compellatione turbatior poenitet me inquit tantopere affirmasse contra trigetium beatam uitam in ueritatis inquisitione consistere nam me ista quaestio ita perturbat ut uix non miser sim qui certe uobis si quid humanitatis geritis uideor miserandus sed quid me ipse ineptus crucio aut quid exhorreo tanta causae bonitate subnixus prorsus non cedam nisi ueritati placentne inquam tibi noui academici plurimum inquit ergo uerum uidentur tibi dicere tum ille cum iam esset assensurus arrisione alipii cautior factus haesit aliquantum et deinde repete inquit rogatiunculam uerumne inquam tibi uidentur academici dicere et rursum cum diu tacuisset utrum ait uerum sit nescio probabile est tamen neque enim plus uideo quod sequar probabile inquam scisne ab ipsis etiam uerisimile nominari ita inquit uidetur ergo inquam uerisimilis est academicorum sententia ita inquit iam quaeso attende inquam diligentius si quisquam fratrem tuum uisum patris tui similem esse affirmet ipsumque tuum patrem non nouerit nonne tibi insanus aut ineptus uidebitur et hic diu tacuit tum ait non mihi hoc uidetur absurdum cui ego cum respondere coepissem exspecta inquit quaeso paululum ac post arridens dic mihi ait oro te iamne certus es de uictoria tua tum ego fac me inquam certum esse non ideo tamen tu causam tuam debes deserere praesertim cum haec inter nos disputatio suscepta sit exercendi tui causa et ad elimandum animum prouocandi numquidnam inquit aut academicos legi aut tot disciplinis eruditus sum quibus tu ad me instructus aduentas academicos inquam nec illi legerant a quibus primo sententia ista defensa est eruditio autem disciplinarumque copia si te deficit non usque adeo tamen ingenium tuum esse debet inualidum ut nullo facto impetu paucissimis uerbis meis rogationibusque succumbas illud enim iam uereri coepi ne tibi citius quam uolo succedat alipius quo aduersario non ita securus deambulabo ergo utinam inquit ille iam uincar ut aliquando uos audiam disserentes et quod plus est uideam quo mihi spectaculo nihil potest felicius exhiberi nam quoniam placuit uobis ista fundere potius quam effundere siquidem ore prorumpentia stilo excipitis nec in terram ut dicitur cadere sinitis legere etiam uos licebit sed nescio quomodo cum admouentur oculis iidem ipsi quos inter sermo caeditur bona disputatio si non utilius at certe laetius perfundit animum gratum habemus inquam sed repentina ista gaudia tua temere illam sententiam euadere coegerunt qua dixisti nullum tibi spectaculum exhiberi posse felicius quid si enim illum patrem tuum quo profecto nemo philosophiam est post tam longam sitim hausturus ardentius nobiscum ista quaerentem ac disserentem uidebis cum ego me fortunatiorem nunquam putabo quid te tandem sentire ac dicere conuenit hic uero ille aliquantum lacrimauit et ubi loqui potuit porrecta manu coelum suspiciens et quando ego inquit deus hoc uidebo sed nihil est de te desperandum hic cum pene omnes ab intentione disputationis remitti in lacrimas coepissemus obluctans mecum et uix me colligens age potius inquam et in uires tuas redi quas ut congereres unde unde posses patronus academiae futurus longe ante monueram non opinor ideo ut modo ante tubam tremor occupet artus aut ut uisendae alienae pugnae desiderio tam cito te optes esse captiuum hic trigetius ubi satis attendit iam uultus nostros serenatos quidni iste optet inquit homo tam sanctus ut hoc ei deus ante uota concesserit crede iam licenti nam qui non inuenis quid respondeas et adhuc ut uincare optas paruae fidei mihi uideris arrisimus tum licentius loquere beatus inquit non inueniendo uerum sed certe non quaerendo qua hilaritate adolescentulorum cum essemus laetiores attende inquam rogationem et in uiam redi firmior et ualentior si potes en adsum inquit quantum possum quid enim si ille fratris mei uisor fama compertum habeat eum esse similem patris 