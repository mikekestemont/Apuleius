seminanda alii laborauerunt mittens etiam in aliam sementem cuius messis in fine est ita das uota optanti et benedicis annos iusti tu autem idem ipse es et in annis tuis qui non deficiunt horreum praeparas annis transeuntibus aeterno quippe consilio propriis temporibus bona caelestia das super sapientiae tamquam luminare maius propter eos qui perspicuae ueritatis luce delectantur tamquam in principio diei alii autem sermo scientiae secundum eundem spiritum tamquam luminare minus alii fides alii donatio curationum alii operationes uirtutum alii prophetia alii diiudicatio spirituum alteri genera linguarum et haec omnia tamquam stellae omnia enim haec operatur unus atque idem spiritus diuidens propria unicuique prout uult et faciens apparere sidera in manifestatione ad utilitatem sermo autem scientiae qua continentur omnia sacramenta quae uariantur temporibus tamquam luna et ceterae notitiae donorum quae deinceps tamquam stellae commemorata sunt quantum differunt ab illo candore sapientiae quo gaudet praedictus dies tantum in principio noctis sunt his enim sunt necessaria quibus ille prudentissimus seruus tuus non potuit loqui quasi spiritalibus sed quasi carnalibus ille qui sapientiam loquitur inter perfectos animalis autem homo tamquam paruulus in christo lactisque potator donec roboretur ad solidum cibum et aciem firmet ad solis aspectum non habeat desertam noctem suam sed luce lunae stellarumque contentus sit haec nobiscum disputas sapientissime deus noster in libro tuo firmamento tuo ut discernamus omnia contemplatione mirabili quamuis adhuc in signis et in temporibus et in diebus et in annis sed prius lauamini mundi estote auferte nequitiam ab animis uestris atque a conspectu oculorum meorum ut appareat arida discite bonum facere iudicate pupillo et iustificate uiduam ut germinet terra herbam pabuli et lignum fructiferum et uenite disputemus dicit dominus ut fiant luminaria in firmamento caeli et luceant super terram quaerebat diues ille a magistro bono quid faceret ut uitam aeternam consequeretur dicat ei magister bonus quem putabat hominem et nihil amplius dicat ei ut si uult uenire ad uitam seruet mandata separet a se amaritudinem malitiae atque nequitiae non occidat non moechetur non furetur non falsum testimonium dicat ut appareat arida et germinet honorem matris et patris et dilectionem proximi feci inquit haec omnia unde ergo tantae spinae si terra fructifera est uade extirpa siluosa dumeta auaritiae uende quae possides et implere frugibus dando pauperibus et habebis thesaurum in caelis et sequere dominum si uis esse perfectus eis sociatus inter quos loquitur sapientiam ille qui nouit quid distribuat diei et nocti ut noris et tu ut fiant et tibi luminaria in firmamento caeli quod non fiet nisi fuerit illic cor tuum quod item non fiet nisi fuerit illi thesaurus tuus sicut audisti a magistro bono sed contristata est terra sterilis et spinae offocauerunt uerbum uos autem genus electum infirma mundi qui dimisistis omnia ut sequeremini dominum ite post eum et confundite fortia ite post eum speciosi pedes et lucete in firmamento ut caeli enarrent gloriam eius diuidentes inter lucem perfectorum sed nondum sicut angelorum et tenebras paruulorum sed non desperatorum lucete super omnem terram et dies sole candens eructet diei uerbum sapientiae et nox luna lucens annuntiet nocti uerbum scientiae luna et stellae nocti lucent sed nox non obscurat eas quoniam ipsae inluminant eam pro modulo eius ecce enim tamquam deo dicente fiant luminaria in firmamento caeli factus est subito de caelo sonus quasi ferretur flatus uehemens et uisae sunt linguae diuisae quasi ignis qui et insedit super unumquemque illorum et facta sunt luminaria in firmamento caeli uerbum uitae habentia ubique discurrite ignes sancti ignes decori uos enim estis lumen mundi nec estis sub modio exaltatus est cui adhaesistis et exaltauit uos discurrite et innotescite omnibus gentibus concipiat et mare et pariat opera uestra et producant aquae reptilia animarum uiuarum separantes enim pretiosum a uili facti estis os dei per quod diceret producant aquae non animam uiuam quam terra producet sed reptilia animarum uiuarum et uolatilia uolantia super terram repserunt enim sacramenta tua deus per opera sanctorum tuorum inter medios fluctus temptationum saeculi ad imbuendas gentes nomine tuo in baptismo tuo et inter haec facta sunt magnalia mirabilia tamquam ceti grandes et uoces nuntiorum tuorum uolantes super terram iuxta firmamentum libri tui praeposito illo sibi ad auctoritatem sub quo uolitarent quocumque irent neque enim sunt loquellae neque sermones quorum non audiantur uoces eorum quando in omnem terram exiit sonus eorum et in fines orbis terrae uerba eorum quoniam tu domine benedicendo multiplicasti haec numquid mentior aut mixtione misceo neque distinguo lucidas cognitiones harum rerum in firmamento caeli et opera corporalia in undoso mari et sub firmamento caeli quarum enim rerum notitiae sunt solidae et terminatae sine incrementis generationum tamquam lumina sapientiae et scientiae earundem rerum sunt operationes corporales multae ac uariae et aliud ex alio crescendo multiplicantur in benedictione tua deus qui consolatus es fastidia sensuum mortalium ut in cognitione animi res una multis modis per corporis motiones figuretur atque dicatur aquae produxerunt haec sed in uerbo tuo necessitates alienatorum ab aeternitate ueritatis tuae populorum produxerunt haec sed in euangelio tuo quoniam ipsae aquae ista eiecerunt quarum amarus languor fuit causa ut in tuo uerbo ista procederent et pulchra sunt omnia faciente te et ecce tu inenarrabiliter pulchrior qui fecisti omnia a quo si non esset lapsus adam non diffunderetur ex utero eius salsugo maris genus humanum profunde curiosum et procellose tumidum et instabiliter fluuidum atque ita non opus esset ut in aquis multis corporaliter et sensibiliter operarentur dispensatores tui mistica facta et dicta quibus imbuti et initiati homines corporalibus sacramentis subditi non ultra proficerent nisi spiritaliter uiuesceret anima gradu alio et post initii uerbum in consummationem respiceret ac per hoc in uerbo tuo non maris profunditas sed ab aquarum amaritudine terra discreta eicit non reptilia animarum uiuarum et uolatilia sed animam uiuam neque enim iam opus habet baptismo quo gentibus opus est sicut opus habebat cum aquis tegeretur non enim intratur aliter in regnum caelorum ex illo quo instituisti ut sic intretur nec magnalia mirabilium quaerit quibus fiat fides neque enim nisi signa et prodigia uiderit non credit cum iam distincta sit terra fidelis ab aquis maris infidelitate amaris et linguae in signo sunt non fidelibus sed infidelibus nec isto igitur genere uolatili quod uerbo tuo produxerunt aquae opus habet terra quam fundasti super aquas immitte in eam uerbum tuum per nuntios tuos opera enim eorum narramus sed tu es qui operaris in eis et operentur animam uiuam terra producit eam quia terra causa est ut haec agant in ea sicut mare fuit causa ut agerent reptilia animarum uiuarum et uolatilia sub firmamento caeli quibus iam terra non indiget quamuis piscem manducet leuatum de profundo in ea mensa quam parasti in conspectu credentium ideo enim de profundo leuatus est ut alat aridam et aues marina progenies sed tamen super terram multiplicantur primarum enim uocum euangelizantium infidelitas hominum causa extitit sed et fideles exhortantur et benedicuntur eis multipliciter de die in diem at uero anima uiua de terra sumit exordium quia non prodest nisi iam fidelibus continere se ab amore huius saeculi ut anima eorum tibi uiuat quae mortua erat in deliciis uiuens deliciis domine mortiferis nam tu puri cordis uitales deliciae operentur ergo iam in terra ministri tui non sicut in aquis infidelitatis annuntiando et loquendo per miracula et sacramenta et uoces misticas ubi intenta fit ignorantia mater admirationis in timore occultorum signorum sed operentur etiam sicut in arida discreta a gurgitibus abissi et sint forma fidelibus uiuendo coram eis et excitando ad imitationem sic enim non tantum ad audiendum sed etiam ad faciendum audiunt quaerite deum et uiuet anima uestra ut producat terra animam uiuentem nolite conformari huic saeculo continete uos ab eo euitando uiuit anima quae appetendo moritur continete uos ab immani feritate superbiae ab inerti uoluptate luxuriae et a fallaci nomine scientiae ut sint bestiae mansuetae et pecora edomita et innoxii serpentes motus enim animae sunt isti in allegoria sed fastus elationis et delectatio libidinis et uenenum curiositatis motus sunt animae mortuae quia non ita moritur ut omni motu careat quoniam discedendo a fonte uitae moritur atque ita suscipitur a praetereunte saeculo et conformatur ei uerbum autem tuum deus fons uitae aeternae est et non praeterit ideoque in uerbo tuo cohibetur ille discessus dum dicitur nobis nolite conformari huic saeculo ut producat terra in fonte uitae animam uiuentem in uerbo tuo per euangelistas tuos animam continentem imitando imitatores christi tui hoc est enim secundum genus quoniam aemulatio uiri ab amico est estote inquit sicut ego quia et ego sicut uos ita erunt in anima uiua bestiae bonae in mansuetudine actionis mandasti enim dicens in mansuetudine opera tua perfice et ab omni homine diligeris et pecora bona neque si manducauerint abundantia neque si non manducauerint egentia et serpentes boni non perniciosi ad nocendum sed astuti ad cauendum et tantum explorantes temporalem naturam quantum sufficit ut per ea quae facta sunt intellecta conspiciatur aeternitas seruiunt enim rationi haec animalia cum a progressu mortifero cohibita uiuunt et bona sunt ecce enim domine deus noster creator noster cum cohibitae fuerint affectiones ab amore saeculi quibus moriebamur male uiuendo et coeperit esse anima uiuens bene uiuendo completumque fuerit uerbum tuum quo per apostolum tuum dixisti nolite conformari huic saeculo consequetur et illud quod adiunxisti statim et dixisti sed reformamini in nouitate mentis uestrae non iam secundum genus tamquam imitantes praecedentem proximum nec ex hominis melioris auctoritate uiuentes neque enim dixisti fiat homo secundum genus sed faciamus hominem ad imaginem et similitudinem nostram ut nos probemus quae sit uoluntas tua ad hoc enim dispensator ille tuus generans per euangelium filios ne semper paruulos haberet quos lacte nutriret et tamquam nutrix foueret reformamini inquit in nouitate mentis uestrae ad probandum uos quae sit uoluntas dei quod bonum et beneplacitum et perfectum ideoque non dicis fiat homo sed faciamus nec dicis secundum genus sed ad imaginem et similitudinem nostram mente quippe renouatus et conspiciens intellectam ueritatem tuam homine demonstratore non indiget ut suum genus imitetur sed te demonstrante probat ipse quae sit uoluntas tua quod bonum et beneplacitum et perfectum et doces eum iam capacem uidere trinitatem unitatis uel unitatem trinitatis ideoque pluraliter dicto faciamus hominem singulariter tamen infertur et fecit deus hominem et pluraliter dicto ad imaginem nostram singulariter infertur ad imaginem dei ita homo renouatur in agnitione dei secundum imaginem eius qui creauit eum et spiritalis effectus iudicat omnia quae utique iudicanda sunt ipse autem a nemine iudicatur quod autem iudicat omnia hoc est quod habet potestatem piscium maris et uolatilium caeli et omnium pecorum et ferarum et omnis terrae et omnium repentium quae repunt super terram hoc enim agit per mentis intellectum per quem percipit quae sunt spiritus dei alioquin homo in honore positus non intellexit comparatus est iumentis insensatis et similis factus est eis ergo in ecclesia tua deus noster secundum gratiam tuam quam dedisti ei quoniam tuum sumus figmentum creati in operibus bonis non solum qui spiritaliter praesunt sed etiam hi qui spiritaliter subduntur eis qui praesunt neque de illa distinctione iudicat spiritalium uidelicet atque carnalium hominum qui tuis deus noster oculis noti sunt et nullis adhuc nobis apparuerunt operibus ut ex fructibus eorum cognoscamus eos sed tu domine iam scis eos et diuisisti et uocasti in occulto antequam fieret firmamentum neque de turbidis huius saeculi populis quamquam spiritalis homo iudicat quid enim ei de his qui foris sunt iudicare ignoranti quis inde uenturus sit in dulcedinem gratiae tuae et quis in perpetua impietatis amaritudine remansurus ideoque homo quem fecisti ad imaginem tuam non accepit potestatem luminarium caeli neque ipsius occulti caeli neque diei et noctis quae ante caeli constitutionem uocasti neque congregationis aquarum quod est mare sed accepit potestatem piscium maris et uolatilium caeli et omnium pecorum et omnis terrae et omnium repentium quae repunt super terram iudicat enim et approbat quod recte improbat autem quod perperam inuenerit siue in ea sollemnitate sacramentorum quibus initiantur quos peruestigat in aquis multis misericordia tua siue in ea qua ille piscis exhibetur quem leuatum de profundo terra pia comedit siue in uerborum signis uocibusque subiectis auctoritati libri tui tamquam sub firmamento uolitantibus interpretando exponendo disserendo disputando benedicendo atque inuocando te ore erumpentibus atque sonantibus signis ut respondeat populus amen quibus omnibus uocibus corporaliter enuntiandis causa est abissus saeculi et caecitas carnis qua cogitata non possunt uideri ut opus sit instrepere in auribus ita quamuis multiplicentur uolatilia super terram ex aquis tamen originem ducunt iudicat etiam spiritalis approbando quod rectum improbando autem quod perperam inuenerit in operibus moribusque fidelium elemosinis tamquam terra fructifera et de anima uiua mansuefactis affectionibus in castitate in ieiuniis in cogitationibus piis de his quae per sensum corporis percipiuntur de his enim iudicare nunc dicitur in quibus et potestatem corrigendi habet sed quid est hoc et quale misterium est ecce benedicis homines o domine ut crescant et multiplicentur et impleant terram nihilne nobis ex hoc innuis ut intellegamus aliquid cur non ita benedixeris lucem quam uocasti diem nec firmamentum caeli nec luminaria nec sidera nec terram nec mare dicerem te deus noster qui nos ad imaginem tuam creasti dicerem te hoc donum benedictionis homini proprie uoluisse largiri nisi hoc modo benedixisses pisces et cetos ut crescerent et multiplicarentur et implerent aquas maris et uolatilia multiplicarentur super terram item dicerem ad ea rerum genera pertinere benedictionem hanc quae gignendo ex semet ipsis propagantur si eam reperirem in arbustis et frutectis et in pecoribus terrae nunc autem nec herbis et lignis dictum est nec bestiis et serpentibus crescite et multiplicamini cum haec quoque omnia sicut pisces et aues et homines gignendo augeantur genusque custodiant quid igitur dicam lumen meum ueritas quia uacat hoc quia inaniter ita dictum est nequaquam pater pietatis absit ut hoc dicat seruus uerbi tui et si ego non intellego quid hoc eloquio significes utantur eo melius meliores id est intellegentiores quam ego sum unicuique quantum sapere dedisti placeat autem et confessio mea coram oculis tuis qua tibi confiteor credere me domine non incassum te ita locutum neque silebo quod mihi lectionis huius occasio suggerit uerum est enim nec uideo quid impediat ita me sentire dicta figurata librorum tuorum noui enim multipliciter significari per corpus quod uno modo mente intellegitur et multipliciter mente intellegi quod uno modo per corpus significatur ecce simplex dilectio dei et proximi quam multiplicibus sacramentis et innumerabilibus linguis et in unaquaque lingua innumerabilibus locutionum modis corporaliter enuntiatur ita crescunt et multiplicantur fetus aquarum attende iterum quisquis haec legis ecce quod uno modo scriptura offert et uox personat in principio deus fecit caelum et terram nonne multipliciter intellegitur non errorum fallacia sed uerarum intellegentiarum generibus ita crescunt et multiplicantur fetus hominum itaque si naturas ipsas rerum non allegorice sed proprie cogitemus ad omnia quae de seminibus gignuntur conuenit uerbum crescite et multiplicamini si autem figurate posita ista tractemus inuenimus quidem multitudines et in creaturis spiritalibus atque corporalibus tamquam in caelo et terra et in animis iustis et iniquis tamquam in luce et tenebris et in sanctis auctoribus per quos lex ministrata est tamquam in firmamento quod solidatum est inter aquam et aquam et in societate amaricantium populorum tamquam in mari et in studio piarum animarum tamquam in arida et in operibus misericordiae secundum praesentem uitam tamquam in herbis seminalibus et lignis fructiferis et in spiritalibus donis manifestatis ad utilitatem sicut in luminaribus caeli et in affectibus formatis ad temperantiam tamquam in anima uiua in his omnibus nanciscimur multitudines et ubertates et incrementa sed quod ita crescat et multiplicetur ut una res multis modis enuntietur et una enuntiatio multis modis intellegatur non inuenimus nisi in signis corporaliter editis et rebus intellegibiliter excogitatis signa corporaliter edita generationes aquarum propter necessarias causas carnalis profunditatis res autem intellegibiliter excogitatas generationes humanas propter rationis fecunditatem intelleximus et ideo credidimus utrique horum generi dictum esse abs te domine crescite et multiplicamini in hac enim benedictione concessam nobis a te facultatem ac potestatem accipio et multis modis enuntiare quod uno modo intellectum tenuerimus et multis modis intellegere quod obscure uno modo enuntiatum legerimus sic implentur aquae maris quae non mouentur nisi uariis significationibus sic et fetibus humanis impletur et terra cuius ariditas apparet in studio et dominatur ei ratio uolo etiam dicere domine deus meus quod me consequens tua scriptura commonet et dicam nec uerebor uera enim dicam te mihi inspirante quod ex eis uerbis uoluisti ut dicerem neque enim alio praeter te inspirante credo me uerum dicere cum tu sis ueritas omnis autem homo mendax et ideo qui loquitur mendacium de suo loquitur ergo ut uerum loquar de tuo loquor ecce dedisti nobis in escam omne faenum satiuum seminans semen quod est super omnem terram et omne lignum quod habet in se fructum seminis satiui nec nobis solis sed et omnibus auibus caeli et bestiis terrae atque serpentibus piscibus autem et cetis magnis non dedisti haec dicebamus enim eis terrae fructibus significari et in allegoria figurari opera misericordiae quae huius uitae necessitatibus exhibentur ex terra fructifera talis terra erat pius onesiphorus cuius domui dedisti misericordiam quia frequenter paulum tuum refrigerauit et catenam eius non erubuit hoc fecerunt et fratres et tali fruge fructificauerunt qui quod ei deerat suppleuerunt ex macedonia quomodo autem dolet quaedam ligna quae fructum ei debitum non dederunt ubi ait in prima mea defensione nemo mihi adfuit sed omnes me dereliquerunt non illis imputetur esca enim debetur eis qui ministrant doctrinam rationalem per intellegentias diuinorum misteriorum et ita eis debetur tamquam hominibus debetur autem eis praebentibus se ad imitandum in omni continentia item debetur eis tamquam uolatilibus propter benedictiones eorum quae multiplicantur super terram quoniam in omnem terram exiit sonus eorum pascuntur autem his escis qui laetantur eis nec illi laetantur eis quorum deus uenter neque enim et in illis qui praebent ista ea quae dant fructus est sed quo animo dant itaque ille qui deo seruiebat non suo uentri uideo plane unde gaudeat uideo et congratulor ei ualde acceperat enim a philippensibus quae per epaphroditum miserant sed tamen unde gaudeat uideo unde autem gaudet inde pascitur quia in ueritate loquens gauisus sum inquit magnifice in domino quia tandem aliquando repullulastis sapere pro me in quo sapiebatis taedium autem habuistis isti ergo diuturno taedio marcuerant et quasi exaruerant ab isto fructu boni operis et gaudet eis quia repullularunt non sibi quia eius indigentiae subuenerunt ideo secutus ait non quod desit aliquid dico ego enim didici in quibus sum sufficiens esse scio et minus habere scio et abundare in omnibus et in omni imbutus sum et satiari et esurire et abundare et penuriam pati omnia possum in eo qui me confortat unde ergo gaudes o paule magne unde gaudes unde pasceris homo renouate in agnitione dei secundum imaginem eius qui creauit te et anima uiua tanta continentia et lingua uolatilis loquens misteria talibus quippe animantibus ista esca debetur quid est quod te pascit laetitia quod sequitur audiam uerum tamen inquit bene fecistis communicantes tribulationi meae hinc gaudet hinc pascitur quia illi bene fecerunt non quia eius angustia relaxata est qui dicit tibi in tribulatione dilatasti mihi quia et abundare et penuriam pati nouit in te qui confortas eum scitis enim inquit etiam uos philippenses quoniam in principio euangelii cum ex macedonia sum profectus nulla mihi ecclesia communicauit in ratione dati et accepti nisi uos soli quia et thessalonicam et semel et iterum usibus meis misistis ad haec bona opera eos redisse nunc gaudet et repullulasse laetatur tamquam reuiuescente fertilitate agri numquid propter usus suos quia dixit usibus meis misistis numquid propterea gaudet non propterea et hoc unde scimus quoniam ipse sequitur dicens non quia quaero datum sed requiro fructum didici a te deus meus inter datum et fructum discernere datum est res ipsa quam dat qui impertitur haec necessaria ueluti est nummus cibus potus uestimentum tectum adiutorium fructus autem bona et recta uoluntas datoris est non enim ait magister bonus qui susceperit prophetam tantum sed addidit in nomine prophetae neque ait tantum qui susceperit iustum sed addidit in nomine iusti ita quippe ille mercedem prophetae iste mercedem iusti accipiet nec solum ait qui calicem aquae frigidae potum dederit uni ex minimis meis sed addidit tantum in nomine discipuli et sic adiunxit amen dico uobis non perdet mercedem suam datum est suscipere prophetam suscipere iustum porrigere calicem aquae frigidae discipulo fructus autem in nomine prophetae in nomine iusti in nomine discipuli hoc facere fructu pascitur helias a uidua sciente quod hominem dei pasceret et propter hoc pasceret per coruum autem dato pascebatur nec interior helias sed exterior pascebatur qui posset etiam talis cibi egestate corrumpi ideoque dicam quod uerum est coram te domine cum homines idiotae atque infideles quibus initiandis atque lucrandis necessaria sunt sacramenta initiorum et magnalia miraculorum quae nomine piscium et cetorum significari credidimus suscipiunt corporaliter reficiendos aut in aliquo usu praesentis uitae adiuuandos pueros tuos cum id quare faciendum sit et quo pertineat ignorent nec illi istos pascunt nec isti ab illis pascuntur quia nec illi haec sancta et recta uoluntate operantur nec isti eorum datis ubi fructum nondum uident laetantur inde quippe animus pascitur unde laetatur et ideo pisces et ceti non uescuntur escis quas non germinat nisi iam terra ab amaritudine marinorum fluctuum distincta atque discreta et uidisti deus omnia quae fecisti et ecce bona ualde quia et nos uidemus ea et ecce omnia bona ualde in singulis generibus operum tuorum cum dixisses ut fierent et facta essent illud atque illud uidisti quia bonum est septies numeraui scriptum esse te uidisse quia bonum est quod fecisti et hoc octauum est quia uidisti omnia quae fecisti et ecce non solum bona sed etiam ualde bona tamquam simul omnia nam singula tantum bona erant simul autem omnia et bona et ualde hoc dicunt etiam quaeque pulchra corpora quia longe multo pulchrius est corpus quod ex membris pulchris omnibus constat quam ipsa membra singula quorum ordinatissimo conuentu completur uniuersum quamuis et illa etiam singillatim pulchra sunt et attendi ut inuenirem utrum septies uel octies uideris quia bona sunt opera tua cum tibi placuerunt et in tua uisione non inueni tempora per quae intellegerem quod totiens uideris quae fecisti et dixi o domine nonne ista scriptura tua uera est quoniam tu uerax et ueritas edidisti eam cur ergo tu mihi dicis non esse in tua uisione tempora et ista scriptura tua mihi dicit per singulos dies ea quae fecisti te uidisse quia bona sunt et cum ea numerarem inueni quotiens ad haec tu dicis mihi quoniam tu es deus meus et dicis uoce forti in aure interiore seruo tuo perrumpens meam surditatem et clamans o homo nempe quod scriptura mea dicit ego dico et tamen illa temporaliter dicit uerbo autem meo tempus non accedit quia aequali mecum aeternitate consistit sic ea quae uos per spiritum meum uidetis ego uideo sicut ea quae uos per spiritum meum dicitis ego dico atque ita cum uos temporaliter ea uideatis non ego temporaliter uideo quemadmodum cum uos temporaliter ea dicatis non ego temporaliter dico et audiui domine deus meus et elinxi stillam dulcedinis ex tua ueritate et intellexi quoniam sunt quidam quibus displicent opera tua et multa eorum dicunt te fecisse necessitate compulsum sicut fabricas caelorum et compositiones siderum et hoc non de tuo sed iam fuisse alibi creata et aliunde quae tu contraheres et compaginares atque contexeres cum de hostibus uictis mundana moenia molireris ut ea constructione deuincti aduersus te iterum rebellare non possent alia uero nec fecisse te nec omnino compegisse sicut omnes carnes et minutissima quaeque animantia et quidquid radicibus terram tenet sed hostilem mentem naturamque aliam non abs te conditam tibique contrariam in inferioribus mundi locis ista gignere atque formare insani dicunt haec quoniam non per spiritum tuum uident opera tua nec te cognoscunt in eis qui autem per spiritum tuum uident ea tu uides in eis ergo cum uident quia bona sunt tu uides quia bona sunt et quaecumque propter te placent tu in eis places et quae per spiritum tuum placent nobis tibi placent in nobis quis enim scit hominum quae sunt hominis nisi spiritus hominis qui in ipso est sic et quae dei sunt nemo scit nisi spiritus dei nos autem inquit non spiritum huius mundi accepimus sed spiritum qui ex deo est ut sciamus quae a deo donata sunt nobis et admoneor ut dicam certe nemo scit quae dei sunt nisi spiritus dei quomodo ergo scimus et nos quae a deo donata sunt nobis respondetur mihi quoniam quae per eius spiritum scimus etiam sic nemo scit nisi spiritus dei sicut enim recte dictum est non enim uos estis qui loquimini eis qui in dei spiritu loquerentur sic recte dicitur non uos estis qui scitis eis qui in dei spiritu sciunt nihilo minus igitur recte dicitur non uos estis qui uidetis eis qui in spiritu dei uident ita quidquid in spiritu dei uident quia bonum est non ipsi sed deus uidet quia bonum est aliud ergo est ut putet quisque malum esse quod bonum est quales supra dicti sunt aliud ut quod bonum est uideat homo quia bonum est sicut multis tua creatura placet quia bona est quibus tamen non tu places in ea unde frui magis ipsa quam te uolunt aliud autem ut cum aliquid uidet homo quia bonum est deus in illo uideat quia bonum est ut scilicet ille ametur in eo quod fecit qui non amaretur nisi per spiritum quem dedit quoniam caritas dei diffusa est in cordibus nostris per spiritum sanctum qui datus est nobis per quem uidemus quia bonum est quidquid aliquo modo est ab illo enim est qui non aliquo modo est sed est est gratias tibi domine uidemus caelum et terram siue corporalem partem superiorem atque inferiorem siue spiritalem corporalemque creaturam atque in ornatu harum partium quibus constat uel uniuersa mundi moles uel uniuersa omnino creatura uidemus lucem factam diuisamque a tenebris uidemus firmamentum caeli siue inter spiritales aquas superiores et corporales inferiores primarium corpus mundi siue hoc spatium aeris quia et hoc uocatur caelum per quod uagantur uolatilia caeli inter aquas quae uaporaliter ei superferuntur et serenis etiam noctibus rorant et has quae in terris graues fluitant uidemus congregatarum aquarum speciem per campos maris et aridam terram uel nudatam uel formatam ut esset uisibilis et composita herbarumque atque arborum materiem uidemus luminaria fulgere desuper solem sufficere diei lunam et stellas consolari noctem atque his omnibus notari et significari tempora uidemus umidam usquequaque naturam piscibus et beluis et alitibus fecundatam quod aeris corpulentia quae uolatus auium portat aquarum exhalatione concrescit uidemus terrenis animalibus faciem terrae decorari hominemque ad imaginem et similitudinem tuam cunctis inrationabilibus animantibus ipsa tua imagine ac similitudine hoc est rationis et intellegentiae uirtute praeponi et quemadmodum in eius anima aliud est quod consulendo dominatur aliud quod subditur ut obtemperet sic uiro factam esse etiam corporaliter feminam quae haberet quidem in mente rationalis intellegentiae parem naturam sexu tamen corporis ita masculino sexui subiceretur quemadmodum subicitur appetitus actionis ad concipiendam de ratione mentis recte agendi sollertiam uidemus haec et singula bona et omnia bona ualde laudant te opera tua ut amemus te et amamus te ut laudent te opera tua habent initium et finem ex tempore ortum et occasum profectum et defectum speciem et priuationem habent ergo consequentia mane et uesperam partim latenter partim euidenter de nihilo enim a te non de te facta sunt non de aliqua non tua uel quae antea fuerit sed de concreata id est simul a te creata materia quia eius informitatem sine ulla temporis interpositione formasti nam cum aliud 