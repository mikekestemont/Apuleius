i i dicturus constantini augustissimas laudes qui tantum ultra omnium saeculorum principes eminet quantum a priuatis caeteri principes recesserunt et dicturus in coetu gaudiorum exultantium et laetitiae gestientis quam cumulatiorem solito beatissimorum caesarum quinquennia prima fecerunt sentio nullam eloquentiam nec optari nec concipi posse quae dignam afferat aut tempori gratiam aut materiae copiam aut uestris studiis facultatem iactat quippe se nunc cum maxime alacris omnium ac beata deuotio nec operta mentium rimari necesse est extat in uultu cuiusque hilaritatis publicae decus et in serenis frontibus animorum iudicia praeleguntur non enim se capit exundantis laetitiae magnitudo sed dedignata pectorum latebras ita multa et candida foris prominet ut intelligatur non ingentior esse quam uerior nec uero mediocribus bonis gaudent qui exultandi modum non habent ii ii fruimur quidem nos praesentium maxima uoluptate sed lenocinatur his iam futuri ratio et quae temporibus disseparata sunt animorum praesumptione iunguntur quintumdecimum annum maximus princeps salutaris imperii degit sed auguramur iam uicenalia et uenturi fidem superiorum felicitate sancimus quinquennalia beatissimorum caesarum occupatos in gaudiis habent sed in destinatis decenniis iam uota properantia et spes uolucres constiterunt horum dehinc compotes propagabimus optabilis boni seriem ita omnia quae ex principibus nostris prospere ueniunt continuatos fructus ferunt nec magis recepta delectant quam expectata iuuerunt uerum quid agimus uicenis aut iam tricenis annis circumscribendo quae aeterna sentimus ampliora sunt merita principum quam optata uotorum eat quinimo in immensum felicis cursus imperii nec humanorum terminos curent qui semper diuina meditantur certe cupitorum irriti non sumus qui cum optemus maxima id faciamus benignius quam securius quod propter coelestem in illo fauorem tam certa adipiscendi spes est quam optandi soluta libertas has igitur gratulationes quae praesentibus excitantur quaeque superiorum memoria uigent aut quasi in posterum redundatura cogitatio auida depascitur quis omnium queat flagrantissimis audientium studiis satisfacere dicendo iam uero cum publicas tantum utilitates amplecti uelim et unusquisque priuatim suas cogitet tremebunda proferatur oratio quae tacita reputatione uincenda est in ipsis etiam publicis gestorum ingentium professa laudatio cum augendi cupiditatem prae se ferat non iniuria minuendi metum faciunt quae spem amplificationis ex magnitudine sustulerunt iii iii quis oro constantine maxime praesentem enim mihi alloqui uideor qui etsi conspectu abes reuelli tamen mentibus non potes quis inquam aspirare laudes tuas ualeat aequiparandi magis spe quam gratia non tacendi quis tam potens fandi cuius copia tam larga tam felix quae cum uirtutes attrectauerit non aut circumuenta numero desperato exitu stupeat aut obterat magnitudinem aut splendore obsolefacta tantum nitoris habeat quantum ex rerum luce collegerit cuius cum diuina uirtus et eius misericordia comes appendixque uictoria urbem romam non praecipitantem exceperit sed afflictam ac plane iacentem excitarit recrearit erexerit cumque aliae felicissimae tuae prius ac deinceps expeditiones non minus in se operis amplexae sint quam ex ipsis faucibus fati roma seruata quid dignum magnitudine tua excogitari ac dici potest in cuius laudibus id maximum non est quod in terrarum orbe primarium est nobilissimorum quoque caesarum laudes exequi uelle studium quidem dulce sed non et cura mediocris est quorum in annis pubescentibus non erupturae uirtutis tumens germen non flos praecursor indolis bonae laetior quam uberior apparet sed iam facta grandifera et contra rationem aetatis maximorumque fructuum matura perceptio quorum alter iam obterendis hostibus grauis terrorem paternum quo semper barbaria omnis intremuit deriuare ad nomen suum coepit alter iam consulatum iam uenerationem sui iam patrem sentiens si quid intactum aut parens aut frater reseruet declarat mox uictorem futurum qui animo iam uincit aetatem rapitur quippe ad similitudinem suorum excellens quaeque natura nec sensim ac lente indicium promit boni cum inuolucra infantiae uiuidum rumpit ingenium unde enim principis maximi tam effusus in liberos animus nisi quod in illis iam simulacrum sui conspicit iu iu commendet inferioribus suos sola necessitudo naturae et qualescumque diligant qui in illis quod ex se desiderent non habent praestantissimum principem hoc maxime iuuat quod in annis primoribus iam sunt ductae lineae quibus uirtutum suarum effigies possit includi et pater optimus sed melior imperator non tam sibi quam reipublicae gaudet cum liberos sibi similes intuetur quibus ad perficienda quae ingenerata sunt bona non segnis uirtutum opifex disciplina coniungitur ut spes aequiparandi patris certa sit quippe indole similes sed sub eodem magistro discendi fortuna felicior ipsum a tenero intuentes in ipsum oculis ac mente conuersi nihil ab eius contemplatione deflectunt incerti mirentur an diligant nisi quod necesse est utrumque permixte simul fieri nam et amor factorum commendator est unde nascitur admiratio et facta cum mira sunt amorem inuicem creant ita spectantibus liberis quidquid ab eo pulcherrime geritur cum propter ipsum magis placuit tum studio imitationis inolescit iam tibi quidem in erudiendo imperator optime non omnia proponebantur quae sequi uelles nisi quod recte factorum contemplator acerrimus si quid secus fieret a spectandi cura pudentes oculos abstrahebas dabit enim ueniam clementia tua si audaciorem ueritas facit u u existimare quidem de principibus nemini fas est nam et in uestibulo suo inquirentem repellit obiecta ueneratio et si qui mentem propius adegerunt quod oculis in solem se contendentibus euenit praestricta acie uidendi facultate caruerunt uerum tu facis principum maxime ut patere uideantur quae prius obstructa fuerant qui tam optas totus uideri quam caeteri recusabant non terror obtentui est nec occultandis quae plerumque intrinsecus latent demorandoque aspectu ostentatio speciosa prohibetur obtutus hominum benignus receptas nec intuentem iniquus fulgor retundit sed serenum lumen inuitat nunc denique intelligimus quae desideranda in prioribus fuerant postquam ea quae operta in caeteris ueriti sumus in te reserata ueneramur igitur ut facitis beatissimi caesares per omnes paternarum laudum uias ite securi non simplici quidem itinere humerosae eius uirtutes ingrediuntur sed omnia ad eumdem gloriae exitum ferunt nullae cupiditatum deflexiones nullus erroris anfractus ut uerenda progredientibus non sit dispendiosa reuocatio itaque maturiorem cursum instituistis qui moram considerandi itineris non habetis sed mihi circumuento hac ipsa rerum copia quae potissimum capessenda sit uia qui aditus fiat incertum est ita specie se multa offerunt paria magnitudine congruentia ui ui uerum ut in magnis domibus interiorem ornatum uestibula ipsa declarant sic nobis uenturis ad ingentium uirtutum stupenda penetralia debet laudationis ingressum et praedicationis ianuam roma praebere quae demersa quondam tirannidis impiae malis et quo maior eo miserabilior maiestatis pristinae decus ad misericordiae ambitum conferebat tibi tamen constantine maxime etiam in illa sui sorte uenerabilis quod quos impense amamus obseruantia illorum integra est etiamsi fortuna dilapsa est in abiectos officia gratiora sunt quae non ex misericordia sed ex honore uenerunt sed nimirum recte a sapientibus ponitur connexio inter se apta uirtutum sic enim mutuo et opera iuuant et fructum operae partiuntur ut facile appareat inseparabilis et indiscreta permixtio gessisti bellum imperator maxime quod tibi non minus onus urbis imposuit quam eiusdem aerumna persuasit itaque non plus ex eo laudis fortitudini tuae datum quam pietati tributum est quod dum scelestos persequeris miseros liberasti constituta enim et in perpetuum roma fundata est omnibus qui statum eius labefactare poterant cum stirpe deletis uii uii non enim qui bellorum euentus solent esse per uarios et uolubiles casus mars dubius errauit nec fortunae uicissitudo quae plerumque prosperis rebus triste aliquid agglutinat uictorum laetitiam uulnerauit sed tanta hostium et tam ampla caedes tam felix et incruenta uictoria fuit ut credas non bello ancipiti dimicatum sed solas impiorum poenas expetitas tantum etiam inter arma bona conscientia sibi uindicat ut iam coeperit non uirtutis magis quam integritatis esse uictoria spectat enim nos ex alto rerum arbiter deus et quamuis humanae mentes profundos gerant cogitationum recessus insinuat tamen sese totam seruatura diuinitas nec fieri potest ut cum spiritum quem ducimus cum tot commoda quibus alimur diuinum nobis numen impartiat terrarum se curis abdicauerit nec inter eorum uitas diiudicet quorum utilitates gubernat illa igitur uis illa maiestas fandi ac nefandi discriminatrix quae omnia meritorum momenta perpendit librat examinat illa pietatem tuam texit illa nefariam illius tiranni fregit amentiam illa inuictum exercitum tuum tot uictoriarum conscientia plenis pectoribus ardentem tantis insuper uiribus iuuit quantas praestare aut deus potuit aut amor tuus debuit ut horrendas acies ut incognita ferri et corporum robora fulmineus miles euerteret ut quidquid instruxerat diuturni sceleris longa molitio felici congressione consumeres uiii uiii o tuam imperator non uictoriam magis quam clementiam praedicandam grauate etiam apud animum tuum male pereunt inuitus pugnasti qui tam facile uincebas iamdudum quippe praeuideras hominem non imperando habilem non tantae maiestatis capacem quod magnitudo male crediti muneris extra animi angustias effluebat quod qui tueri nequeunt ubi sub tanto onere fortunae infirmitas lapsa est faciunt licentiam de potestate quid ego referam infelicium indignissimas caedes quid inexpletos libidinum pastus quid miseras patrimoniorum direptiones sileantur haec sane non tantum ne sopitam malorum memoriam oratio mea suscitet sed ne sanctissimas principis laudes dum aliena uitia depromimus sermo talis incestet incrementum quidem adeptae felicitatis est malorum commemorata depulsio uerum ut in segetibus etiamsi multa quae humum obsederant industria reuellenda sunt laborem tamen purgati soli nesciunt qui fructus editos intuentur sic constantini laudibus satis est dum efflorescentia bona cernimus ne mala excisa reputemus ix ix ferebas tamen imperator ferebas illum in tantis malis ludentem et cum omnia tu scires uota hominum conniuendo patiendo fatigabas qui ne sic quidem iniuste arma caperes etsi nondum ab homine lacessitus iam tamen uitiorum eius inimicus sed quod erat consentaneum clementiae tuae experiebaris remedia molliora ut quod leniri quam resecari malles mitior medicina sanaret quin extorques animo tuo et conueniendi studium et concordiae uoluntatem si concordiam quam ueniam appellari fas est cum qui potest uincere optat ignoscere et non dubito quin hanc rationem coelestis prudentia tua duxerit quod coniunctione sua flagrantissimas hominis cupiditates uel extingueret penitus uel modice temperaret nulla quippe est libido tam uecors quam non capiat cum in consortium temperantia uenerit deiicit oculos deformis ignauia ubi ei pulchritudo uirtutis obiecta est tergiuersari atque haerere petulantiam uideas grauitate modestia et decore confusam ut appareat te imperator optime concordia imperanda non illi impunitatem uexandae urbis daturum sed leniorem petiisse uictoriam cum malles uitia eius quam arma superare x x sed profecto nulla ui possunt coire quae naturali diuortio dissident nec ulla tam fidelis est copula quae in diuersum tendentia nexu suo teneat perpendit scilicet secum excellens prudentia tua eique semper pietas applicata omnes concordiae commoditates illam esse fundamentum ac radicem otii bonorum ciuilium seminarium quietis publicae segetem et almam pacis altricem sed o quam aeger est ad honestatem recursus his qui iam gradum ex nequitia protulerunt uocas ad societatem appetitum tuum refugit aduersatur horrescit nihil sibi putat tecum commune quia nihil simile est iam certe quiescere uirtuti integrum non est nam bellum animo gerere armis abstinentem non concordiae ratio est sed ignaua dissensio xi xi licet non sit in his ratio desideranda qui semel de uia praecipites ire coeperunt mirari tamen nequeo cum id delatum non amplexus sit quod impudens esset si auderet optare utrum urbis funestam illam lacerationem lente ac remisse te laturum putauit sed natura affert ut iniuriae eius quem diligas etiam si re ipsa graues sunt fiant tamen amore grauiores an credidit conserenda manu non inferiorem hoc uero quam opinari non potuerit exitus docuit cum signis tam saepe collatis nihil unquam fuerit quod aut spes aucuparetur aut fortuna promitteret dolis credo existimauit decipi posse sed non uirtus tua de congressione quam prudentia est de fraude securior quis enim ad praesentiendum sagacior quis uigilantior ad uidendum quis contemplatur praesentia acrius uentura prolixius ambigua certius captiosa felicius non hinc tecum linceus ille certaret qui ut poetae ferunt parietum septa et arborum truncos uisu facile traiiciebat aut etiam ille quem eadem uetustas locuta est cum in siciliensi specula constitisset conspicari solitum naues quae africae portum subirent cum prospectum hominis non aer offusus quem crassiorem exhalatio maris faceret non tantum disiunctarum regionum longinquitas impediret xii xii cum spes omnis frigere debuerit et uoluntas pacificandi alienata sit quis dubitet diuinitus armis tuis deditum cum eo dementiae processerit ut ultro etiam lacesseret quem ambire deberet o quam acres habes dolorum aculeos contumelia quam imponit inferior ecce enim proh dolor uerba uix suppetunt uenerandarum imaginum acerba deiectio et diuini uultus litura deformis o manus impiae o truces oculi ita non caligastis in quo lumen mundi obscurabatis meritas ipsi tenebras non imbibistis commouere tandem conscia uirtus nec permittas hoc furori cui de te aliud non licebat sed quid tandem assequeris caeca dementia aboleri hic uultus non potest uniuersorum pectoribus infixus est nec commendatione cerae aut pigmentorum fucis retinet sed desiderio efflorescit animorum una demum constantini obliuio est humani generis occasus nunc uero commendabiliorem iniuria tua faciet patientiam eius auidius expetent quem pictura non reddit flagrantiora sunt animorum desideria cum oculorum solatia perdiderunt xiii xiii nihil profecto grauius nihil miserius roma doluisti quamuis recondita alte magis gemeres et ingestos quotidie luctus callo quodam obduratae patientiae sustineres confessus est se inconsultior dolor nec timuit deprehendi et male clausi signa moeroris per uultus indices exierunt hoc enim roma tot uulneribus saucia uindicari uolebas cum tamen praestantissimus princeps iniuriae suae negligens ulcisci tuas mallet ita ambo benigni ratiocinatores officiorum paria fecistis tu uoto quo solo ualebas ille amore pariter et facultate ut tantum bonorum tibi tribueret quantum te sibi uelle recognosceret pugnasti igitur imperator coactus quidem sed hoc maxime uictoriam meruisti quia non desiderabas optasti pacem sed ignosce si plus omnium uota ualuerunt nec illa solita obsecundare coeptis tuis diuinitas in hoc refragata est sed aliquid ex sententia tua non cedit ut plus pro meritis iniret negata est concordia cui erat parata uictoria xiu xiu in ore denique est omnium galliarum exercitus uisos qui se diuinitus missos prae se ferebant et quamuis coelestia sub oculos hominum uenire non soleant quod crassam et caligantem aciem simplex et inconcreta substantia naturae tenuis eludat illi tamen auxiliatores tui aspici audirique patientes ubi meritum tuum testificati sunt mortalis uisus contagium refugerunt sed quaenam illa fuisse dicitur species qui uigor corporum quae amplitudo membrorum quae alacritas uoluntatum flagrabant uerendum nescio quid umbone corusci et coelestium armorum lux terribilis ardebat tales enim uenerant ut tui crederentur haec ipsorum sermocinatio hoc inter audientes ferebant constantinum petimus constantino imus auxilio habent profecto et diuina iactantiam et coelestia quoque tangit ambitio illi coelo lapsi illi diuinitus missi gloriabantur quod tibi militabant ducebat hos credo constantius pater qui terrarum triumphis altiori tibi cesserat diuinas expeditiones iam diuus agitabat magnus hic quoque pietatis tuae fructus quod quamuis particeps coeli ampliorem se fieri gratia tua senserit et cuius munera in alios influere iam possent in eum ipsum tua munera redundarint xu xu cedat tibi non recentium saeculorum modo sed totius memoriae uetustas quamuis illa recti appetens et nullo unquam deprauata in officio glorietur penes se sanctitatis famam stetisse sed nec leguntur praeconia hominum ubi quaeruntur iudicia diuina illi igitur ueteres laudati uitae moderatores qui refrenandis cupiditatibus restricte compteque uixerunt quorum omnis aetas armis conterebatur quando tantam in praelio diuinam opem pro merito integritatis habuerunt ut qui longe a uirtutibus tuis distant in proximo saltem iustitiae gradu reponantur romano quodam in bello ferunt duos cum equis iuuenes spectatos forma pariter ac uiribus quia in dimicando praeter caeteros insignes fuissent iussu imperatoris ad remunerandam industriam requisitos ubi nulli inueniebantur fides habita est diuinos fuisse quod cum laborem sedulo communicauissent laboris pretium respuissent equidem historiae non inuitus assentior neque enim in hoc ueri interpolatrix tenenda quae se non uanam antiquitatis nuntiam pollicetur sed tamen illi qui hoc annalium monumentis illigauerunt uerebantur ne apud posteros miraculi fides claudicaret estote o grauissimi auctores de scriptorum religione securi credimus facta qui maiora nunc sensimus magnitudo principis nostri gestis ueterum fidem conciliat sed miraculum detrahit pro auxilii copia negotiorum ratio metienda est duo quondam iuuenes sed nunc exercitus uisi hoc certe uberius nec infirmius ueritate stat argumento duplici fides nixa sic constantinus iuuari meruit sic debuit roma seruari xui xui magnum hoc imperator maxime sed de tua pietate non mirum adesse tibi in omnibus summam illam maiestatem quae te circumflexa tueatur coniectura mentium tenebamus etsi nondum ad fidem patebat oculorum etenim cum mens tua mortali contagione secreta pura omnis funditus sincera ubique se promerendo deo praestet cum gloria tua humanum modum supergressa sit quis est hominum quin opitulari tibi deum credat cum id et uita mereatur et rerum magnitudo testetur parumper igitur ab instituto cursu non ingrato diuerticulo recedamus tenebo hunc orationis modum ut nec inhumane de caeteris muta sit nec odiose de instantibus obloquatur tu imperator optime inito principatu adhuc aeui immaturus sed iam maturus imperio ostendisti cursum aetatis non expectandum in festinatione uirtutis tu exinde domi militiaeque iuxta bonus nusquam gradum extulisti quin ubique te gloria quasi umbra comitata sit tu ferocissimis regibus ascarico et comite suo captis tanta laude res bellicas auspicatus es ut iam inauditae magnitudinis obsidem teneremus ut herculem ferunt tenerum adhuc atque lactentem duos angues manu elisisse ut iam infantulo indoles futuri roboris immicaret sic tu imperator in ipsis imperii tui cunabulis quasi geminos dracones necares per saeuissimorum regum famosa supplicia ludebas xuii xuii franci ipsi praeter caeteros truces quorum uis cum ad bella efferuesceret ultra ipsum oceanum aestu furoris euecta hispaniarum etiam oras armis infestas habebat ii igitur sub armis tuis ita conciderunt ut deleri funditus possent nisi diuino instinctu quo regis omnia quos ipse afflixeras conficiendos filio reseruasses quamquam ad gloriam uestram foecunda malis suis natio ita raptim adoleuit robusteque recreata est ut fortissimo caesari primitias ingentis uictoriae daret cum memoria acceptae cladis non infracta sed asperata pugnaret differamus parumper italicas expeditiones quibus segusiensium ciuitatem quae superatis alpibus italiae claustrum obiicit cum ui et uirtute uelut ianuam belli refregisses inde per obiectas acies per exercitus obuios usque ad romana moenia inoffensus uictoriarum impetus percucurrit xuiii xuiii quid memorem bructeros quid chamauos quid cheruscos uangionas alamannos tubantes bellicum strepunt nomina et immanitas barbariae in ipsis uocabulis adhibet horrorem hi omnes sigillatim dein pariter armati conspiratione foederatae societatis exarserant tu tamen imperator cum tantam belli molem uideres nihil magis timuisti quam ne timereris adis barbaros et dissimulato principis habitu quam proxime poteras cum duobus accedis nunquam est excelsior principatus quam cum se publico submittit officio facis uerba spem illorum agitas et uersas credulitatem negas te esse praesentem o uere caeca barbaria quae in illo uultu signa principis non uideris quem nec sic quidem senseris cum intra iactum teli securus sui staret constantinum esse qui hoc poterat non timere dubitare quidquam potes per omnia subnixum deo uadere inuictos ducis et solus timeris tot regna tot populi et tantarum nationum congregatio indignam se uiribus tuis putat quem credit absentem tibi tamen incrementum laudis ex multiplicatione terroris est magnificentius congregata obteris quae scrupulosius dispersa sequereris innumerae simul gentes ad bellum coactae sed uno impetu tuo fusae dum collatiuam uim comparant compendiosam uictoriam praestiterunt xix xix uno hoc bello si debitis laudibus immorari uacaret dies integer conderetur nunc ita omnia praeteruolans cecidit oratio ut uictoriarum tuarum non summam euolueret sed ornamenta monstraret his rebus semper e re publica gestis tanta ui tantoque successu ut nunquam uirtus tua intremuerit prudentia haeserit felicitas claudicarit satis ut opinor probatum est perpetuam in te benignae maiestatis opem fluere ut coelestes exercitus tui non tunc primo missi sed tum demum intellecti esse uideantur talis igitur ad liberandam italiam et tam tutus accedis ut cum res bellica caecos habeat euentus in te tamen dimicandi uoluntatem pro uictoriae pignore teneres etsi abessent auxilia diuina aderat enim robustus et florens plenus uirium animi plenus exercitus laetus armis et militiae munia exequens studio magis quam necessitate quippe cui stipendia sunt pauciora quam praelia cum dico praelia significo uictorias praeterea tam amans tui quam tibi carus ignosce enim superba uirtus quantumuis fiduciae et spiritus capias amor principis facit militem fortiorem xx xx antiqua admodum res est quam proferam sed non indigna memoratu illirii quondam despicientes eropi regis infantiam macedones bello lacesserunt et prima quidem congressio secundum illos fuit uerum macedones cum bellum reficerent regem suum in cunis ad aciem detulerunt cum illos ira hos miseratio illos signorum cantus hos pueri uagitus accenderet mutata est ratio certaminis uicerunt qui amore pugnabant quanto igitur est amor fidelior accepti beneficii memoria quam praesumptione futuri quod illic percepta res iuuat hic expectata blanditur tanto tui animosius dimicauerunt qui non puero spem gratiae munerabatur sed principi post natos homines benignissimo meriti debitum rependebant xxi xxi primam igitur segusiensium ciuitatem quam primam iter dederat uictoria facilis amplexa est quae resistendi pertinacia ita in se imperatoris uim conuertit ut pietatem tamen non alienauerit nam cum introitus ui manu quaereretur et portarum inflammatio ignem late distulisset cuius facilis per adiuncta contagio partu pestifero ualescebat maxima benignissimi imperatoris fuit cura non modo ut incendium non adiutum senesceret sed oppressum emori posset et longe operosior clementia quam fortitudo eius perspecta est cum plus in conseruanda urbe quam in capienda fuerat laboris oriretur itaque digrediens sic cupidam sui fecit ut eam ad omne obsequium non uictoriae metus componeret sed admiratio lenitatis xxii xxii optima aiunt esse remedia quae ad usum corrigendi nostri ex aliena calamitate nascuntur uerum animus prauitate uelut morbo impeditus dilectum boni non habet ecce iam apud taurinos uenientem pugna grauior expectat nec segusiensium uastitas monet ut sibi caueant nec cogitant quod cum principe res futura sit quod neque uis eius resistendi spem faciat nec mansuetudo rationem campum late iacentem tantus miles oppleuerat ut non improbaret fiduciam qui instructos uideret quae enim illa fuisse dicitur species quam atrox uisu quam formidolosa operimento ferri equi atque homines pariter obsepti clibanariis in exercitu nomen est superne omnibus tectis equorum pectoribus demissa lorica et crurum tenus pendens sine impedimento gressus a noxa uulneris uindicabat xxiii xxiii te tamen imperator non terruit nec quod tanto numero duplicabat armatura terrorem nec quod uim armis numerus addebat certum est enim pro negotii modo animosam esse uirtutem quod ex se rerum captum suum temperat in paruis prope ad securitatem remissa in mediocribus modice intensior ubi magna uenerunt iuxta magnitudinem exantlandi operis erigitur illa armorum ostentatio et operti ferro exercitus qui imbelles oculos uulnerassent inuictas mentes incitauerunt quod imbutus imperatoris exemplo totis animis eius miles ardescit cum inuenit hostem quem uinci deceret cataphractos equites in quibus maximum steterat pugnae robur ipse tibi sumis his disciplina pugnandi est cum aciem arietauerint seruent impressionis tenorem et immunes uulnerum quidquid oppositum sine haesitatione perrumpant xxiu xxiu sed tu imperator prudentissime qui omnes bellandi uias nosses opem ex ingenio reperisti quod tutissimum est eludere quod est difficillimum sustinere diducta acie in irreuocabilem impetum hostes effundis dein quos ludificandos receperas reductis agminibus includis nihil proderat contra tendere cum ex industria tui cederent flexum ad insequendum ferreus rigor non dabat ita nostri proditos sibi clauis adoriuntur quae grauibus ferratisque nodis hostem uulneri non patentem caedendo defatigabant ac maxime capitibus afflictatae quos ictu perturbauerant ruere cogebant tunc ire praecipites labi reclines semineces uacillare aut moribundi sedilibus attineri permixta equorum clade impliciti iacere qui reperto sauciandi loco passim equitem effreni dolore fundebant ad unum interfectis omnibus tuis integris horrorem armorum ad miraculum uictoriae transtulerunt quod qui inuulnerabiles habebantur sine tuorum uulneribus interissent antoninus imperator in toga praestans et non iners nec futilis bello cum aduersum parthos armis experiretur uisis cataphractis adeo totus in metum uenit ut ultro ad regem conciliatrices pacis litteras daret quas cum rex immodicus animi respuisset insolentia quidem barbari debellata est sed patefactum est in his armis tantam inesse uiolentiam ut et uincendus fideret et superaturus timeret xxu xxu quid ego referam post tantam et tam grauem pugnam quod apud brixiam magnus quidem et acer equitatus esset fuga quam uisu astutior et primo impetu tuo pulsus ueronam usque contendit ad praesidia maiora neque id dedecori fuit quod excusati fugiunt qui tibi cedunt contingat quinimo timiditati miserae res ostentanda fuga quae habuerit dignitatem ipsa autem uerona freta immanibus copiis quas in unum aduentus tui formido conduxerat cum multorum iam clades accepisset facta est parumper metu cautior non ratione felicior muris se ab impetu uindicat aderat quidem ruricius experientissimus belli et tirannicorum ducum columen per tota admodum moenia magna uis hominum et apud brixiam plerique iam fracti ut in corpore cum aliqua pars aegra est ualetudo omnis contaminari solet sic illius multitudinis portio malo affecta totum exercitum timoris contagio dissiparat quam faciles lapsus infirmitas haberet cum eam intempestiua mouit audacia cum saepe alias tum maxime in illa obsidione perspectum est clausi impetum faciunt et qui se aliquamdiu latendo a morte defenderant facta pugnandi copia poenas eruptionis temerariae pependerunt idemque ruricius magna suorum clade reiectus in moenia spe iam lassa sed adhuc mente uesana cum se ueronam proripuisset nouos eodem egit exercitus et praecipitante iam die bellum non detrectauit pugnae auidior quam salutis sed eum exitus magis quam merita fefellerunt nam furorem mors domuit quem non potuerat nec considerati ratio nec uicti formido sanare xxui xxui o nox illa aeternis saeculis monumentisque mandanda cum spissis tenebris congressus fortunae totum liceret tu tamen imperator non intutior tempore quam deo tectior saeuissimo hosti multus instares et libertate caedis exultans donum noctis duceres quod pugnantem nemo seruaret per infestas acies interritus uadis densissima quaeque perrumpis deiicis proteris mortis decus perdunt quos ignoratus affligis nisi quod te ipsa uis tua cogit agnosci nihil enim te permouent tubarum fractae uoces horrendus militum clamor permissa casibus uulnera illisi cominus gladii cadentium graues gemitus arma late strepentia et in unum quemdam sonitum diuersi fragoris acta confusio quod haec omnia aut uirtus negligit aut ira non sentit nox ipsa iustissima bellantibus causa terroris uehementiorem te agendis stragibus fecerat quod solum enim uirtutis tuae impedimentum est miserationem tenebrae non habent ut intelligi liceat quantum illo in bello uis tua perfecerit pietate non retenta et maiestate secura praelio uix multa nocte confecto fessus caedibus anhelus ex bello cruore oblitus sed hostili ad ob idionis uigilias recurrebas o fortuna o praepotens roma quam tu unquam gratiam pro tantis his laboribus referes nisi quod indulgentissimus princeps tanquam hoc ipsum tibi debeat eo cariorem habet quo maiore labore seruauit xxuii xxuii et quoniam me ad urbis commemorationem fors quaedam intulit non rerum ordo deduxit neque reuocare inde orationem fas est quo iamdudum contenta ueniebat praetereo te aquileia te mutina caeterasque regiones quibus propter insecutas incredibilium bonorum commoditates gratissima fuit ipsius oppugnationis iniuria senserunt enim translatis ad fortissimum principem fortunarum suarum gubernaculis quam facile omnia ad salubrem cursum redirent quae ita deferebantur ut mox aut malorum omnium scopulis illiderentur aut miseriarum uadis adhaerescerent praetereo inquam et haec et alia complura quorum est et sigillatim onerosa moles et omnium simul aceruus onerosior nam quae diducta ferre nequeas his congregatis subire spei importunioris est quam fiduciae promptioris recuperata igitur italia hic primus fuit liberandae urbis gradus et ad uictoriam facilis ascensus quod illum semper exedendae urbis uisceribus inhaerentem ex assuetis latebris uis diuinitatis excussit in quo quidem tantum momenti fuit ad perficiendae rei facilitatem ut non tam gloriandum sit uirtuti tuae praestantissime imperator quod eum uiceris quam gratulandum felicitati quod ad pugnam potueris euocare xxuiii xxuiii non enim casu non fiducia factum putemus ut ultro etiam exercitum educeret aduersum eum cuius aduentus stridorem ipsum perhorresceret nisi animum iam metu deuium infestior deus et pereundi maturitas perpulisset quod ipsa ratio disponendi exercitus docuit illum mente perdita implicatoque consilio cum eum pugnae locum caperet ut interclusa fuga moriendi necessitatem imponeret cum spem uictoriae non haberet quod quidem imperatori nostro optandum largiter fuit qui hoc uno maxime offenditur si certamen lubricum faciat spes prompta fugiendi relaxauerit acies aut frons impulsa titubauerit fiducia manuum ad pedes migrat non amas imperator bella nisi feruentem hostem in gradu suo praecisa fuga teneat ut aut ferro concidat aut miseratione seruetur apud tiberim igitur suos instruxit sic ripae locatos ut ultimorum uestigia praesagio quodam euenturae cladis unda 