ibi esse causam peccati mei iam iamque animaduertebam quod autem inuitus facerem pati me potius quam facere uidebam et id non culpam sed poenam esse iudicabam qua me non iniuste plecti te iustum cogitans cito fatebar sed rursus dicebam quis fecit me nonne deus meus non tantum bonus sed ipsum bonum unde igitur mihi male uelle et bene nolle ut esset cur iuste poenas luerem quis in me hoc posuit et inseuit mihi plantarium amaritudinis cum totus fierem a dulcissimo deo meo si diabolus auctor unde ipse diabolus quod si et ipse peruersa uoluntate ex bono angelo diabolus factus est unde et in ipso uoluntas mala qua diabolus fieret quando totus angelus a conditore optimo factus esset his cogitationibus deprimebar iterum et suffocabar sed non usque ad illum infernum subducebar erroris ubi nemo tibi confitetur dum tu potius mala pati quam homo facere putatur sic enim nitebar inuenire cetera ut iam inueneram melius esse incorruptibile quam corruptibile et ideo te quidquid esses esse incorruptibilem confitebar neque enim ulla anima umquam potuit poteritue cogitare aliquid quod sit te melius qui summum et optimum bonum es cum autem uerissime atque certissime incorruptibile corruptibili praeponatur sicut iam ego praeponebam poteram iam cogitatione aliquid attingere quod esset melius deo meo nisi tu esses incorruptibilis ubi igitur uidebam incorruptibile corruptibili esse praeferendum ibi te quaerere debebam atque inde aduertere ubi sit malum id est unde sit ipsa corruptio qua uiolari substantia tua nullo modo potest nullo enim prorsus modo uiolat corruptio deum nostrum nulla uoluntate nulla necessitate nullo improuiso casu quoniam ipse est deus et quod sibi uult bonum est et ipse est idem bonum corrumpi autem non est bonum nec cogeris inuitus ad aliquid quia uoluntas tua non est maior quam potentia tua esset autem maior si te ipso tu ipse maior esses uoluntas enim et potentia dei deus ipse est et quid improuisum tibi qui nosti omnia et nulla natura est nisi quia nosti eam et ut quid multa dicimus cur non sit corruptibilis substantia quae deus est quando si hoc esset non esset deus et quaerebam unde malum et male quaerebam et in ipsa inquisitione mea non uidebam malum et constituebam in conspectu spiritus mei uniuersam creaturam quidquid in ea cernere possumus sicuti est terra et mare et aer et sidera et arbores et animalia mortalia et quidquid in ea non uidemus sicut firmamentum caeli insuper et omnes angelos et cuncta spiritalia eius sed etiam ipsa quasi corpora essent locis et locis ordinauit imaginatio mea et feci unam massam grandem distinctam generibus corporum creaturam tuam siue re uera quae corpora erant siue quae ipse pro spiritibus finxeram et eam feci grandem non quantum erat quod scire non poteram sed quantum libuit undiqueuersum sane finitam te autem domine ex omni parte ambientem et penetrantem eam sed usquequaque infinitum tamquam si mare esset ubique et undique per immensa infinitum solum mare et haberet intra se spongiam quamlibet magnam sed finitam tamen plena esset utique spongia illa ex omni sua parte ex immenso mari sic creaturam tuam finitam te infinito plenam putabam et dicebam ecce deus et ecce quae creauit deus et bonus deus atque his ualidissime longissimeque praestantior sed tamen bonus bona creauit et ecce quomodo ambit atque implet ea ubi ergo malum et unde et qua huc inrepsit quae radix eius et quod semen eius an omnino non est cur ergo timemus et cauemus quod non est aut si inaniter timemus certe uel timor ipse malum est quo incassum stimulatur et excruciatur cor et tanto grauius malum quanto non est quod timeamus et timemus idcirco aut est malum quod timemus aut hoc malum est quia timemus unde est igitur quoniam deus fecit haec omnia bonus bona maius quidem et summum bonum minora fecit bona sed tamen et creans et creata bona sunt omnia unde est malum an unde fecit ea materies aliqua mala erat et formauit atque ordinauit eam sed reliquit aliquid in illa quod in bonum non conuerteret cur et hoc an impotens erat totam uertere et commutare ut nihil mali remaneret cum sit omnipotens postremo cur inde aliquid facere uoluit ac non potius eadem omnipotentia fecit ut nulla esset omnino aut uero exsistere poterat contra eius uoluntatem aut si aeterna erat cur tam diu per infinita retro spatia temporum sic eam siuit esse ac tanto post placuit aliquid ex ea facere aut iam si aliquid subito uoluit agere hoc potius ageret omnipotens ut illa non esset atque ipse solus esset totum uerum et summum et infinitum bonum aut si non erat bene ut non aliquid boni etiam fabricaretur et conderet qui bonus erat illa sublata et ad nihilum redacta materie quae mala erat bonam ipse institueret unde omnia crearet non enim esset omnipotens si condere non posset aliquid boni nisi ea quam non ipse condiderat adiuuaretur materia talia uoluebam pectore misero ingrauidato curis mordacissimis de timore mortis et non inuenta ueritate stabiliter tamen haerebat in corde meo in catholica ecclesia fides christi tui domini et saluatoris nostri in multis quidem adhuc informis et praeter doctrinae normam fluitans sed tamen non eam relinquebat animus immo in dies magis magisque inbibebat iam etiam mathematicorum fallaces diuinationes et impia deliramenta reieceram confiteantur etiam hinc tibi de intimis uisceribus animae meae miserationes tuae deus meus tu enim tu omnino tu procurasti peruicaciae meae qua obluctatus sum uindiciano acuto seni et nebridio adulescenti mirabilis animae illi uehementer adfirmanti huic cum dubitatione quidem aliqua sed tamen crebro dicenti non esse illam artem futura praeuidendi coniecturas autem hominum habere saepe uim sortis et multa dicendo dici pleraque uentura nescientibus eis qui dicerent sed in ea non tacendo incurrentibus procurasti ergo tu hominem amicum non quidem segnem consultorem mathematicorum nec eas litteras bene callentem sed ut dixi consultorem curiosum et tamen scientem aliquid quod a patre suo se audisse dicebat quod quantum ualeret ad illius artis opinionem euertendam ignorabat is ergo uir nomine firminus liberaliter institutus et excultus eloquio cum me tamquam carissimum de quibusdam suis rebus in quas saecularis spes eius intumuerat consuleret quid mihi secundum suas quas constellationes appellant uideretur ego autem qui iam de hac re in nebridii sententiam flecti coeperam non quidem abnuerem conicere ac dicere quod nutanti occurrebat sed tamen subicerem prope iam esse mihi persuasum ridicula illa esse et inania tum ille mihi narrauit patrem suum fuisse librorum talium curiosissimum et habuisse amicum aeque illa simulque sectantem qui pari studio et conlatione flatabant in eas nugas ignem cordis sui ita ut mutorum quoque animalium si quae domi parerent obseruarent momenta nascentium atque ad ea caeli positionem notarent unde illius quasi artis experimenta conligerent itaque dicebat audisse se a patre quod cum eundem firminum praegnans mater esset etiam illius paterni amici famula quaedam pariter utero grandescebat quod latere non potuit dominum qui etiam canum suarum partus examinatissima diligentia nosse curabat atque ita factum esse ut cum iste coniugis ille autem ancillae dies et horas minutioresque horarum articulos cautissima obseruatione numerarent enixae essent ambae simul ita ut easdem constellationes usque ad easdem minutias utrique nascenti facere cogerentur iste filio ille seruulo nam cum mulieres parturire coepissent indicauerunt sibi ambo quid sua cuiusque domo ageretur et parauerunt quos ad se inuicem mitterent simul ut natum quod parturiebatur esset cuique nuntiatum quod tamen ut continuo nuntiaretur tamquam in regno suo facile effecerant atque ita qui ab alterutro missi sunt tam ex paribus domorum interuallis sibi obuiam factos esse dicebat ut aliam positionem siderum aliasque particulas momentorum neuter eorum notare sineretur et tamen firminus amplo apud suos loco natus dealbatiores uias saeculi cursitabat augebatur diuitiis sublimabatur honoribus seruus autem ille conditionis iugo nullatenus relaxato dominis seruiebat ipso indicante qui nouerat eum his itaque auditis et creditis consuluisset ut eidem quoque uera proferrem debuisse me rursus ibi uidere abiectissimam familiam conditionem seruilem et cetera longe a prioribus aliena longeque distantia unde autem fieret ut eadem inspiciens diuersa dicerem si uera dicerem si autem eadem dicerem falsa dicerem inde certissime conlegi ea quae uera consideratis constellationibus dicerentur non arte dici sed sorte quae autem falsa non artis imperitia sed sortis mendacio hinc autem accepto aditu ipse mecum talia ruminando ne quis eorundem delirorum qui talem quaestum sequerentur quos iam iamque inuadere atque inrisos refellere cupiebam mihi ita resisteret quasi aut firminus mihi aut illi pater falsa narrauerit intendi considerationem in eos qui gemini nascuntur quorum plerique ita post inuicem funduntur ex utero ut paruum ipsum temporis interuallum quantamlibet uim in rerum natura habere contendant conligi tamen humana obseruatione non possit litterisque signari omnino non ualeat quas mathematicus inspecturus est ut uera pronuntiet et non erunt uera quia easdem litteras inspiciens eadem debuit dicere de esau et de iacob sed non eadem utrique acciderunt falsa ergo diceret aut si uera diceret non eadem diceret at eadem inspiceret non ergo arte sed sorte uera diceret tu enim domine iustissime moderator uniuersitatis consulentibus consultisque nescientibus occulto instinctu agis ut dum quisque consulit hoc audiat quod eum oportet audire occultis meritis animarum ex abisso iusti iudicii tui cui non dicat homo quid est hoc ut quid hoc non dicat non dicat homo est enim iam itaque me adiutor meus illis uinculis solueras et quaerebam unde malum et non erat exitus sed me non sinebas ullis fluctibus cogitationis auferri ab ea fide qua credebam et esse te et esse incommutabilem substantiam tuam et esse de hominibus curam et iudicium tuum et in christo filio tuo domino nostro atque scripturis sanctis quas ecclesiae tuae catholicae commendaret auctoritas uiam te posuisse salutis humanae ad eam uitam quae post hanc mortem futura est his itaque saluis atque inconcusse roboratis in animo meo quaerebam aestuans unde sit malum quae illa tormenta parturientis cordis mei qui gemitus deus meus et ibi erant aures tuae nesciente me et cum in silentio fortiter quaererem magnae uoces erant ad misericordiam tuam tacitae contritiones animi mei tu sciebas quid patiebar et nullus hominum quantum enim erat quod inde digerebatur per linguam meam in aures familiarissimorum meorum numquid totus tumultus animae meae cui nec tempora nec os meum sufficiebat sonabat eis totum tamen ibat in auditum tuum quod rugiebam a gemitu cordis mei et ante te erat desiderium meum et lumen oculorum meorum non erat mecum intus enim erat ego autem foris nec in loco illud at ego intendebam in ea quae locis continentur et non ibi inueniebam locum ad requiescendum nec recipiebant me ista ut dicerem sat est et bene est nec dimittebant redire ubi mihi satis esset bene superior enim eram istis te uero inferior et tu gaudium uerum mihi subdito tibi et tu mihi subieceras quae infra me creasti et hoc erat rectum temperamentum et media regio salutis meae ut manerem ad imaginem tuam et tibi seruiens dominarer corpori sed cum superbe contra te surgerem et currerem aduersus dominum in ceruice crassa scuti mei etiam ista infima supra me facta sunt et premebant et nusquam erat laxamentum et respiramentum ipsa occurrebant undique aceruatim et conglobatim cernenti cogitanti autem imagines corporum ipsae opponebantur redeunti quasi diceretur quo is indigne et sordide et haec de uulnere meo creuerant quia humilasti tamquam uulneratum superbum et tumore meo separabar abs te et nimis inflata facies claudebat oculos meos tu uero domine in aeternum manes et non in aeternum irasceris nobis quoniam miseratus es terram et cinerem et placuit in conspectuo tuo reformare deformia mea et stimulis internis agitabas me ut impatiens essem donec mihi per interiorem aspectum certus esses et residebat tumor meus ex occulta manu medicinae tuae aciesque conturbata et contenebrata mentis meae acri collirio salubrium dolorum de die in diem sanabatur et primo uolens ostendere mihi quam resistas superbis humilibus autem des gratiam et quanta misericordia tua demonstrata sit hominibus uia humilitatis quod uerbum tuum caro factum est et habitauit inter homines procurasti mihi per quendam hominem immanissimo tipho turgidum quosdam platonicorum libros ex graeca lingua in latinam uersos et ibi legi non quidem his uerbis sed hoc idem omnino multis et multiplicibus suaderi rationibus quod in principio erat uerbum et uerbum erat apud deum et deus erat uerbum hoc erat in principio apud deum omnia per ipsum facta sunt et sine ipso factum est nihil quod factum est in eo uita est et uita erat lux hominum et lux in tenebris lucet et tenebrae eam non comprehenderunt et quia hominis anima quamuis testimonium perhibeat de lumine non est tamen ipsa lumen sed uerbum deus est lumen uerum quod inluminat omnem hominem uenientem in hunc mundum et quia in hoc mundo erat et mundus per eum factus est et mundus eum non cognouit quia uero in sua propria uenit et sui eum non receperunt quotquot autem receperunt eum dedit eis potestatem filios dei fieri credentibus in nomine eius non ibi legi item legi ibi quia uerbum deus non ex carne non ex sanguine non ex uoluntate uiri neque ex uoluntate carnis sed ex deo natus est sed quia uerbum caro factum est et habitauit in nobis non ibi legi indagaui quippe in illis litteris uarie dictum et multis modis quod sit filius in forma patris non rapinam arbitratus esse aequalis deo quia naturaliter idipsum est sed quia semet ipsum exinaniuit formam serui accipiens in similitudinem hominum factus et habitu inuentus ut homo humilauit se factus oboediens usque ad mortem mortem autem crucis propter quod deus eum exaltauit a mortuis et donauit ei nomen quod est super omne nomen ut in nomine iesu omne genu flectatur caelestium terrestrium et infernorum et omnis lingua confiteatur quia dominus iesus in gloria est dei patris non habent illi libri quod enim ante omnia tempora et supra omnia tempora incommutabiliter manet unigenitus filius tuus coaeternus tibi et quia de plenitudine eius accipiunt animae ut beatae sint et quia participatione manentis in se sapientiae renouantur ut sapientes sint est ibi quod autem secundum tempus pro impiis mortuus est et filio tuo unico non pepercisti sed pro nobis omnibus tradidisti eum non est ibi abscondisti enim haec a sapientibus et reuelasti ea paruulis ut uenirent ad eum laborantes et onerati et reficeret eos quoniam mitis est et humilis corde et diriget mites in iudicio et docet mansuetos uias suas uidens humilitatem nostram et laborem nostrum et dimittens omnia peccata nostra qui autem cothurno tamquam doctrinae sublimioris elati non audiunt dicentem discite a me quoniam mitis sum et humilis corde et inuenietis requiem animabus uestris etsi cognoscunt deum non sicut deum glorificant aut gratias agunt sed euanescunt in cogitationibus suis et obscuratur insipiens cor eorum dicentes se esse sapientes stulti facti sunt et ideo legebam ibi etiam immutatam gloriam incorruptionis tuae in idola et uaria simulacra in similitudinem imaginis corruptibilis hominis et uolucrum et quadrupedum et serpentium uidelicet aegiptium cibum quo esau perdidit primogenita sua quoniam caput quadrupedis pro te honorauit populus primogenitus conuersus corde in aegiptum et curuans imaginem tuam animam suam ante imaginem uituli manducantis faenum inueni haec ibi et non manducaui placuit enim tibi domine auferre opprobrium diminutionis ab iacob ut maior seruiret minori et uocasti gentes in hereditatem tuam et ego ad te ueneram ex gentibus et intendi in aurum quod ab aegipto uoluisti ut auferret populus tuus quoniam tuum erat ubicumque erat et dixisti atheniensibus per apostolum tuum quod in te uiuimus et mouemur et sumus sicut et quidam secundum eos dixerunt et utique inde erant illi libri et non attendi in idola aegiptiorum quibus de auro tuo ministrabant qui transmutauerunt ueritatem dei in mendacium et coluerunt et seruierunt creaturae potius quam creatori et inde admonitus redire ad memet ipsum intraui in intima mea duce te et potui quoniam factus es adiutor meus intraui et uidi qualicumque oculo animae meae supra eundem oculum animae meae supra mentem meam lucem incommutabilem non hanc uulgarem et conspicuam omni carni nec quasi ex eodem genere grandior erat tamquam si ista multo multoque clarius claresceret totumque occuparet magnitudine non hoc illa erat sed aliud aliud ualde ab istis omnibus nec ita erat supra mentem meam sicut oleum super aquam nec sicut caelum super terram sed superior quia ipsa fecit me et ego inferior quia factus ab ea qui nouit ueritatem nouit eam et qui nouit eam nouit aeternitatem caritas nouit eam o aeterna ueritas et uera caritas et cara aeternitas tu es deus meus tibi suspiro die ac nocte et cum te primum cognoui tu adsumpsisti me ut uiderem esse quod uiderem et nondum me esse qui uiderem et reuerberasti infirmitatem aspectus mei radians in me uehementer et contremui amore et horrore et inueni longe me esse a te in regione dissimilitudinis tamquam audirem uocem tuam de excelso cibus sum grandium cresce et manducabis me nec tu me in te mutabis sicut cibum carnis tuae sed tu mutaberis in me et cognoui quoniam pro iniquitate erudisti hominem et tabescere fecisti sicut araneam animam meam et dixi numquid nihil est ueritas quoniam neque per finita neque per infinita locorum spatia diffusa est et clamasti de longinquo immo uero ego sum qui sum et audiui sicut auditur in corde et non erat prorsus unde dubitarem faciliusque dubitarem uiuere me quam non esse ueritatem quae per ea quae facta sunt intellecta conspicitur et inspexi cetera infra te et uidi nec omnino esse nec omnino non esse esse quidem quoniam abs te sunt non esse autem quoniam id quod es non sunt id enim uere est quod incommutabiliter manet mihi autem inhaerere deo bonum est quia si non manebo in illo nec in me potero ille autem in se manens innouat omnia et dominus meus es quoniam bonorum meorum non eges et manifestatum est mihi quoniam bona sunt quae corrumpuntur quae neque si summa bona essent neque nisi bona essent corrumpi possent quia si summa bona essent incorruptibilia essent si autem nulla bona essent quid in eis corrumperetur non esset nocet enim corruptio et nisi bonum minueret non noceret aut igitur nihil nocet corruptio quod fieri non potest aut quod certissimum est omnia quae corrumpuntur priuantur bono si autem omni bono priuabuntur omnino non erunt si enim erunt et corrumpi iam non poterunt meliora erunt quia incorruptibiliter permanebunt et quid monstrosius quam ea dicere omni bono amisso facta meliora ergo si omni bono priuabuntur omnino nulla erunt ergo quamdiu sunt bona sunt ergo quaecumque sunt bona sunt malumque illud quod quaerebam unde esset non est substantia quia si substantia esset bonum esset aut enim esset incorruptibilis substantia magnum utique bonum aut substantia corruptibilis esset quae nisi bona esset corrumpi non posset itaque uidi et manifestatum est mihi quia omnia bona tu fecisti et prorsus nullae substantiae sunt quas tu non fecisti et quoniam non aequalia omnia fecisti ideo sunt omnia quia singula bona sunt et simul omnia ualde bona quoniam fecit deus noster omnia bona ualde et tibi omnino non est malum non solum tibi sed nec uniuersae creaturae tuae quia extra non est aliquid quod inrumpat et corrumpat ordinem quem imposuisti ei in partibus autem eius quaedam quibusdam quia non conueniunt mala putantur et eadem ipsa conueniunt aliis et bona sunt et in semet ipsis bona sunt et omnia haec quae sibimet inuicem non conueniunt conueniunt inferiori parti rerum quam terram dicimus habentem caelum suum nubilosum atque uentosum congruum sibi et absit iam ut dicerem non essent ista quia etsi sola ista cernerem desiderarem quidem meliora sed iam etiam de solis istis laudare te deberem quoniam laudandum te ostendunt de terra dracones et omnes abissi ignis grando nix glacies spiritus tempestatis quae faciunt uerbum tuum montes et omnes colles ligna fructifera et omnes cedri bestiae et omnia pecora reptilia et uolatilia pinnata reges terrae et omnes populi principes et omnes iudices terrae iuuenes et uirgines seniores cum iunioribus laudent nomen tuum cum uero etiam de caelis te laudent laudent te deus noster in excelsis omnes angeli tui omnes uirtutes tuae sol et luna omnes stellae et lumen caeli caelorum et aquae quae super caelos sunt laudent nomen tuum non iam desiderabam meliora quia omnia cogitabam et meliora quidem superiora quam inferiora sed meliora omnia quam sola superiora iudicio saniore pendebam non est sanitas eis quibus displicet aliquid creaturae tuae sicut mihi non erat cum displicerent multa quae fecisti et quia non audebat anima mea ut ei displiceret deus meus nolebat esse tuum quidquid ei displicebat et inde ierat in opinionem duarum substantiarum et non requiescebat et aliena loquebatur et inde rediens fecerat sibi deum per infinita spatia locorum omnium et eum putauerat esse te et eum conlocauerat in corde suo et facta erat rursus templum idoli sui abominandum tibi sed posteaquam fouisti caput nescientis et clausisti oculos meos ne uiderent uanitatem cessaui de me paululum et consopita est insania mea et euigilaui in te et uidi te infinitum aliter et uisus iste non a carne trahebatur et respexi alia et uidi tibi debere quia sunt et in te cuncta finita sed aliter non quasi in loco sed quia tu es omnitenens manu ueritate et omnia uera sunt in quantum sunt nec quicquam est falsitas nisi cum putatur esse quod non est et uidi quia non solum locis sua quaeque suis conueniunt sed etiam temporibus et quia tu qui solus aeternus es non post innumerabilia spatia temporum coepisti operari quia omnia spatia temporum et quae praeterierunt et quae praeteribunt nec abirent nec uenirent nisi te operante et manente et sensi expertus non esse mirum quod palato non sano poena est et panis qui sano suauis est et oculis aegris odiosa lux quae puris amabilis et iustitia tua displicet iniquis nedum uipera et uermiculus quae bona creasti apta inferioribus creaturae tuae partibus quibus et ipsi iniqui apti sunt quanto dissimiliores sunt tibi apti autem superioribus quanto similiores fiunt tibi et quaesiui quid esset iniquitas et non inueni substantiam sed a summa substantia te deo detortae in infima uoluntatis peruersitatem proicientis intima sua et tumescentis foras et mirabar quod iam te amabam non pro te phantasma et non stabam frui deo meo sed rapiebar ad te decore tuo moxque diripiebar abs te pondere meo et ruebam in ista cum gemitu et pondus hoc consuetudo carnalis sed mecum erat memoria tui neque ullo modo dubitabam esse cui cohaererem sed nondum me esse qui cohaererem quoniam corpus quod corrumpitur adgrauat animam et deprimit terrena inhabitatio sensum multa cogitantem eramque certissimus quod inuisibilia tua a constitutione mundi per ea quae facta sunt intellecta conspiciuntur sempiterna quoque uirtus et diuinitas tua quaerens enim unde approbarem pulchritudinem corporum siue caelestium siue terrestrium et quid mihi praesto esset integre de mutabilibus iudicanti et dicenti hoc ita esset debet illud non ita hoc ergo quaerens unde iudicarem cum ita iudicarem inueneram incommutabilem et ueram ueritatis aeternitatem supra mentem meam commutabilem atque ita gradatim a corporibus ad sentientem per corpus animam atque inde ad eius interiorem uim cui sensus corporis exteriora nuntiaret et quousque possunt bestiae atque inde rursus ad ratiocinantem potentiam ad quam refertur iudicandum quod sumitur a sensibus corporis quae se quoque in me comperiens mutabilem erexit se ad intellegentiam suam et abduxit cogitationem a consuetudine subtrahens se contradicentibus turbis phantasmatum ut inueniret quo lumine aspergeretur cum sine ulla dubitatione clamaret incommutabile praeferendum esse mutabili unde nosset ipsum incommutabile et peruenit ad id quod est in ictu trepidantis aspectus tunc uero inuisibilia tua per ea quae facta sunt intellecta conspexi sed aciem figere non eualui et repercussa infirmitate redditus solitis non mecum ferebam nisi amantem memoriam et quasi olefacta desiderantem quae comedere nondum possem et quaerebam uiam comparandi roboris quod esset idoneum ad fruendum te nec inueniebam donec amplecterer mediatorem dei et hominum hominem christum iesum qui est super omnia deus benedictus in saecula uocantem et dicentem ego sum uia et ueritas et uita et cibum cui capiendo inualidus eram miscentem carni quoniam uerbum caro factum est ut infantiae nostrae lactesceret sapientia tua per quam creasti omnia non enim tenebam deum meum iesum humilis humilem nec cuius rei magistra esset eius infirmitas noueram uerbum enim tuum aeterna ueritas superioribus creaturae tuae partibus supereminens subditos erigit ad se ipsam in inferioribus autem aedificauit sibi humilem domum de limo nostro per quam subdendos deprimeret a seipsis et ad se traiceret sanans tumorem et nutriens amorem ne fiducia sui progrederentur longius sed potius infirmarentur uidentes ante pedes suos infirmam diuinitatem ex participatione tunicae pelliciae nostrae et lassi prosternerentur in eam illa autem surgens leuaret eos ego uero aliud putabam tantumque sentiebam de domino christo meo quantum de excellentis sapientiae uiro cui nullus posset aequari praesertim quia mirabiliter natus ex uirgine ad exemplum contemnendorum temporalium prae adipiscenda immortalitate diuina pro nobis cura tantam auctoritatem magisterii meruisse uidebatur quid autem sacramenti haberet uerbum caro factum ne suspicari quidem poteram tantum cognoueram ex his quae de illo scripta traderentur quia manducauit et bibit dormiuit ambulauit exhilaratus est contristatus est sermocinatus est non haesisse carnem illam uerbo tuo nisi cum anima et mente humana nouit hoc omnis qui nouit incommutabilitatem uerbi tui quam ego iam noueram quantum poteram nec omnino quicquam inde dubitabam etenim nunc mouere membra corporis per uoluntatem nunc non mouere nunc aliquo affectu affici nunc non affici nunc proferre per signa sapientes sententias nunc esse in silentio propria sunt mutabilitatis animae et mentis quae si falsa de illo scripta essent etiam omnia periclitarentur mendacio neque in illis litteris ulla fidei salus generi humano remaneret quia itaque uera scripta sunt totum hominem in christo agnoscebam non corpus tantum hominis aut cum corpore sine mente animum sed ipsum hominem non persona ueritatis sed magna quadam naturae humanae excellentia et perfectiore participatione sapientiae praeferri ceteris arbitrabar alipius autem deum carne indutum ita putabat credi a catholicis ut praeter deum et carnem non esset in christo animam mentemque hominis non existimabat in eo praedicari et quoniam bene persuasum tenebat ea quae de illo memoriae mandata sunt sine uitali et rationali creatura non fieri ad ipsam christianam fidem pigrius mouebatur sed postea haereticorum apollinaristarum hunc errorem esse cognoscens catholicae fidei conlaetatus et contemperatus est ego autem aliquanto posterius didicisse me fateor in eo quod uerbum caro factum est quomodo catholica ueritas a photini falsitate dirimatur improbatio quippe haereticorum facit eminere quid ecclesia tua sentiat et quid habeat sana doctrina oportuit enim et haereses esse ut probati manifesti fierent inter infirmos sed tunc lectis platonicorum illis libris posteaquam inde admonitus quaerere incorpoream ueritatem inuisibilia tua per ea quae facta sunt intellecta conspexi et repulsus sensi quid per tenebras animae meae contemplari non sinerer certus esse te et infinitum esse nec tamen per locos finitos infinitosue diffundi et uere te esse qui semper idem ipse esses ex nulla parte nulloque motu alter aut aliter cetera uero ex te esse omnia hoc solo firmissimo documento quia sunt certus quidem in istis eram nimis tamen infirmus ad fruendum te garriebam plane quasi peritus et nisi in christo saluatore nostro uiam tuam quaererem non peritus sed periturus essem iam enim coeperam uelle uideri sapiens plenus poena mea et non flebam insuper et inflabar scientia ubi enim erat illa aedificans caritas a fundamento humilitatis quod est christus iesus aut quando illi libri me docerent eam in quos me propterea priusquam scripturas tuas considerarem credo uoluisti incurrere ut imprimeretur memoriae meae quomodo ex eis affectus essem et cum postea in libris tuis mansuefactus essem et curantibus digitis tuis contrectarentur uulnera mea discernerem atque distinguerem quid interesset inter praesumptionem et confessionem inter uidentes quo eundum sit nec uidentes qua et uiam 