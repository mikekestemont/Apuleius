m editionem libellorum quos de animae statu condidi reticendi cautus et loquendi pensus arbiter mihi imperasti fas fuit memet doctissimi atque amantissimi uel peritiae cedere uel credere amicitiae sed ut tute egregie compertum tenes multi hoc idem mihi et idem ipsi tecum magni admodum uiri negotium dedere quod egomet haud temere suscepissem nisi id spernere periculosius quam agere laboriosius iudicassem quanquam pro uirili parte meum quoque fuerit uel non admonitum prout posse subest asserere ueritatem scripsi igitur pauca haec ueluti quaedam rationum semina quae studiosus quisque si non otiose capessat ut ego arbitror multa exinde deriuare poterit quae etsi angustis emanantia uenulis in magnos tamen amnes longiore procursu exuberabunt ego uero et fraudatus temporis et occupatus animi satis habui quantum ad negotii praeeminentiam spectat quam succinctim atque uti digito uel denotare uitanda uel ostendere sequenda sane opusculum illud sine auctore proditum et usquequaque perquiritatum toto agmine sui in aciem eductum et conserta nobiscum manu congressum uiceritne cesseritue tu potissime disertorum ferto sententiam sed ut quisque lecturus e praefatione percipiat stili nostri seriem primus liber in sui primordio breuiter astruit impassibilem diuinitatem nulli prorsus affectui subiacere post de animae statu uarium cum aduersario luctamen alternat ab hinc itidem ad erudiendum in ea quae sunt obscuriora lectorem quippiam ex geometricis et arithmeticis atque etiam ex dialecticis et nonnullis prout interfuit usui philosophomenon regulis modeste ac moderate et quam potuit parciter praelibauit habita identidem cum aduersa parte congressione sicque adiectis nostris aliquot sine alienorum interpolamento finem liber accepit secundus post principium de mensura numero et pondere non otiose et ut autumo non infructuose dissertat ubi si cognitor adsit intentus sub adminiculo pietatis per differentium creaturarum gradus ad usque nonnullam creatricis omnium trinitatis si non iam felicitate contemplandae certe robustius credendae perueniet firmitatem post hinc totus usque ad metam sui liber testibus utitur tertius aliquantulum in sui primordio argumentatur post saucios ex aduersa acie palantes insequitur demum uero nec aspernatur pacem nec conflictum metuit aduersantis ignoti en legisti eruditissime uirorum quod lectitabis tu modo faxis uti memineris non absque cura tui prodire oportere quod publicari iubes neque ego de negotii pondere sed de actionis leuitate dubitauerim proinde consilium tuum asserito et defensitato quoniam si in his secus aliquid ego conscriptionis periclitabor tu editionis uale et uige bonis uiribus ueteris reparator eloquentiae de opinionibus imperitorum et peruicaci in defensionibus pertinacia magnum in genere humano solli sidoni frater amantissime multorum uitium est arrogans imperitia et peruicax in defendendis perperam praesumptis opinionibus pertinacia nam plerique mortalium aut per sensus corporis corporearum rerum haustis imaginibus ueluti quibusdam rerum umbris obtutum mentis illudunt aut tenellis adhuc infantiae quondam suae persuasionibus in senectute puerascunt si qua illis dicendi copia est neglectis rerum causis rationis animam spernunt et uerborum corpora diligunt cumque duplici ad ueritatem ueniatur uia ut aut praeiudicatae auctoritati credulitatem subdamus aut ad scientiam ratiocinatione tendamus nihil quod uel auctoritas iubeat uel ratio suadeat potissimum ducentes spreta paucitate doctorum illudunt imperitos quae maxima turba est sed et ipsi ab eisdem quos fallunt reciproca illusione falluntur laudantur namque falsoque laudantibus credunt quo mentis sanitas maxime periclitatur accedit ad hoc etiam lacessentis semper liuoris intentio inuidentis animi crimen et poena nam si quid ab his quos iniquo lacessunt odio ad utilitatem publicam ueri prodatur diuersum protinus astruunt etsi idem sentiant ac sic inexhausto firmatoque odio cum his quos sibi odisse institutum est nequaquam metuunt ueritatis fecisse iacturam oderunt igitur proximum oderunt et deum atque in his duobus praeceptorum omnium totiusque legis spreta plenitudine non mirandum est si uel de deo uel de homine probe non sentiant qui utrumque a se odio mediante longinquant sed istuc eorumdem quanquam plectibili uitio moueor exilius tamen quia etsi maliuolentiae in alios tela moliuntur ipsi magis propriis transfixi ictibus uulnera quae inferre conantur excipiunt namque odiorum stimulis eorumdem prius puniuntur auctores illud multo maximum et longe periculosius crimen est quod catholicae sanitati opiniones inimicas stulte concipiunt uane proferunt superbe astruunt cum temeritate scribunt cum praua intentione defendunt et quoniam humanitus per imprudentiam lapsi sunt eligunt audaciae suae culpam peruicaci obstinatione defendere ne uideantur potuisse peccare ita enim palam sententias suas astruunt ut clam nihilominus mussitantes blandimentis lenocinantibus ignaros rerum sedulo precentur ut suae potissimum sententiae acquiescant sibimet assentiantur illud ueri plenum illud esse salutiferum quod ipsi doceant etiam delirando confirmant si auctoritatem quaeras subiiciunt istiusmodi causarum secreta adiri nequaquam posse nisi subtilissima rerum indagatrice ratione si eamdem in articulo reposcas adiiciunt auctoritati potius oportere concedi neque naufragosum propter argumentorum latentes quosdam scopulos pelagus disputationis intrare ita auctoritate rationem ut auctoritatem obiectu rationis eludunt et utroque horum ad id utuntur ut neutro utantur at si eosdem paulo strictius arctum disputationis includat aiunt quosdam esse sanctorum quibus huiuscemodi sit facillimum soluere quaestiones se ab aliena magis auctoritate pendere illud se maxime quod alius sanxerit esse secuturos haec quis ferat ulloque ferri pacto posse iudicet hominum quempiam et inficiari scientiam et uindicare doctrinam cogitata sua si discussor absit astruere si adsit operire at inquis quorsum sermo progreditur ego uero longiuscule quam uolui praefatus sum dum praesumentium piget taedetque nuper etenim offendi quosdam qui chartulam quamdam oppido studiose lectitabant et quia mortalium generi mos est noui operis agnitione pellici ad id percipiendum sedulo animum intenderant hoc idem mihi ac si cognitu necessarium ultro ingerentibus inspicere plane non abnui ii se in librum sine auctore incidisse prima opusculi facies de ingenito genitoque deo sublimissimae quaestionis uix foribus oberrans non parum catholicam prae se ferebat et si longe impari disputatione sententiam ita penes me ratiocinandi leuitatem grauis causa pensauit ubi legendi progressu reliquum lectionis accessi animaduerti quibusdam circumlocutionibus id impendio molientem asserere opellae ipsius auctorem ut diuinitas passibilis crederetur percontor de nomine nec responso nec scripto proditur coepi fateor talis equidem paginae stilum oppido ferre suspectum et ut in eis solemus locis quae uel humoris assidui subterluuione cedentia uel leui prono lubrica uel cauo pendula uel sudibus aspera sunt suspenso uestigio iter incognitum potius tentare quam currere donec tertiae ut illic est partem quaestionis ingredior hic iam non exploranda sed explodenda sententia nequaquam pensi sermonis apparuit satis sedulo efficere cupiens si quo pacto queat ut anima corpus esse uideatur nulla igitur argumentandi uirtute nulla iubente lege nulla persuadente ratione in hoc nequidquam uidelicet negotio tritus sermo finitur ac mihi primum quaerere cordi est quidnam rationis exstiterit ut tantas initurus causas deque tam sublimibus locuturus sciri uitauerit si bene conscius disputas cur nomen occultas si agnosci metuis cur opus prodis ne dicam cur ista conscribis an malorum super hoc forsitan exempla sectaris sed uideo prophetas euangelistas apostolos post etiam authenticorum plurimorum tractatores sua propriis uoluminibus nomina praenotasse alios etiam operum suorum propriis uocabulis inchoasse principia ut est illud petrus apostolus christi et paulus nec non alii atque alii fundatores ecclesiae atque eruditores uidelicet praecauenda fore nouerant apocriphorum uana uel noxia sed ne sic quidem fallacium temerariorum uitari figmenta potuerunt hinc est quod pleraque pauli multorumque sanctorum uocabulis praenotata sanitas catholicae ecclesiae nostrae non recipit quia non lenocinio nominis operis meritum pensat sed auctorem sibi stili ueritate conciliat enimuero illud quod ista pagina propalatur eiusdemque auctor occulitur euidens facit indicium eumdem scilicet a quo sit composita fuisse damnatum nemo enim studet occultari nisi qui formidat agnosci ego tamen satis mirari nequeo cur in eodem uitandae noxae non fuerit studium in quo supprimendi nominis potuit esse iudicium iii quod diuinitas impassibilis nulli prorsus affectui subiaceat i sed ad propositum reuertentes ipsa praefati operis uerba ponamus ad illum uidelicet cui talia destinat quem perinde atque se celatum esse studuit sic ait quaeris a me quomodo iuxta substantiam dei in epistola quadam dictum sit et hic nec cuius nec ad quem nec de quo epistola foret indicatum uoluit continuatque de deo nil sensit patientis sensus sed compatientis affectu subiunxit istud nec philosophos ignorasse quia inquit in homine diuersae actiones id est iustitia misericordia sanctitas res accidentes sunt et ideo affectus uocantur deus uero his non passibiliter afficitur o non passibiliter o afficitur quo afficitur si non patitur cur tam celer est memoria tua ad obliuionem eorum etiam quae ipse protuleris iustitiam et misericordiam quia in homine accidentiae sint affectus esse dixisti ergo si in homine quia accidentiae sunt affectus sunt in deo quia accidentiae non sunt affectus non sunt non ergo sensit compatientis affectu in quo quia accidentia non fuit affectus esse non potuit sed adiicis ergo quod in homine affectus et gratia in deo uirtus est et natura et quae in deo uirtus est cum data fuerit homini non est uirtus deus enim procul dubio uirtus est qui si immutabilis est etiam cum se homini dederit uirtus in homine est ergo quod in deo uirtus est et in homine uirtus est hoc tantum differens quod illic substantialiter hic accessibiliter unde dominus ad apostolos sedete inquit in ciuitate quoad usque induamini uirtute ex alto et propheta diligam te domine uirtus mea tu uero deum in se uirtutem esse et in homine dicis non esse sed talis sententiae causa luce liquidior est sequitur scilicet ut quem dicis affici astruas commutari ii ac mihi primum proprietas huius nominis maxime discutienda est affectus nempe ab eo dicitur quod aliquid afficiat quidquid autem afficitur patitur pati uero non est nisi passibilis creataeque substantiae quae quoniam a summa essentia quae deus est ut existeret uocata de nihilo est inter illud de quo facta et illud a quo facta est media ita superioribus affici potest ut proficiat sicut inferioribus ut deficiat de anima quippe loquor humana igitur nec nihilum affici aliquo pacto potest quia substantiam non habet nec deus quia detrimenta non sentit augmentaue non recipit afficiuntur autem media sicut supra dictum est uel pro affectu uel defectu enim uero quidquid afficitur patitur et quidquid patitur non esse deum nemo sanorum inficias iuerit quia utrumque mutuo reciprocatur ut nec mutabile nisi passibile nec passibile possit esse nisi mutabile quod autem philosophorum testimonio misericordiam atque iustitiam et istiusmodi bonas affectiones passibilis dicit esse creaturae easdemque in deo essentialiter non accessibiliter haud intendit animo sibi semet aduersa proferre quia affectio accessio est non autem aliquid deo accidit igitur affectioni non subiacet nam quidquid afficitur contrariis congruentibusque pariter obnoxium ambifarie subditur passioni quocirca si summa diuinitas sensit compatientis affectu etiam malae passionis subiacet stimulo sensit dicis utique sentire accidens eius est qui ante non sensit aeternitati autem quia passionem christi sempiterne sciuit ut pote quam ipsa disposuit passionis tempore noui nihil quod nosset ne dicam quod sentiret accessit iii sed quid nunc ego de affectu disseram eumdemque impassibilem fore disputando conuincam cum is ipse cui contradicimus haud dubie fassus sit crucifixo homini deum fuisse compassum quidnam quaeso istud est non sensit patientis sensu sed sensit compatientis affectu quid est sensit quidue non sensit aut quomodo passus est si non sensit nunquid si quispiam dicat ambulat ille et ille coambulat aut loquitur ille et ille colloquitur nonne et colloquentem loqui et coambulantem ambulare significat aut si quis aiat mortuus ille est et ille commortuus nonne utrumque mortuum fuisse confirmat nam qui commoritur utique moritur ergo et qui compatitur utique patitur passa est igitur si compassa diuinitas ergo et fortassis mortua at si istud etiam cogitatu nefas est non ergo passus est deus igitur nec affectus ubi est nunc compatientis affectus iu post subiicit quid prophetico spiritu ueterum quique sanctorum proterendis coercendisque carnaliter humanitusque sapientibus tropice prophetauerunt inquiens scriptum domine ne in ira tua arguas me et iurauit dominus nec eum poenitebit ab hinc superius etiam per philosophos accidentias deo non obiicit et hic per prophetas etiam uitiorum necessitates imponit quia res quae figuraliter accipiendae sunt nisi sollicite intro inspiciantur non ad uiuificantem spiritum peruenitur sed in occidente littera remanetur sequitur scilicet ut incontaminabilem praecelsae diuinitatis essentiam passibilem fore credamus si uaticinia prophetarum allegoricis animata secretis in litterae tantum corpore cogitemus quia cum propheticis oraculis uel irasci uel poenitere memoratur effectus harum uidelicet passionum considerandi sunt non affectus porro quia neotericus scriptor iuxta propheticae locutionis exemplum meditatiunculas suas autumat debere pensari non tractatorem profitetur se iste sed uatem cum uirginis partus ore uatum obseruauerit ut uaticinia reserarit secus igitur est ac ratio postulat mistico prophetarum stilo texere periodos oratorias quo fit ut ille qui aliena expositurum se spondet non possit exponi igitur aut uatum uerbis non utere aut uaticinare nequaquam profecto conducit uel praesenti uaticinium tempori uel prophetica locutio tractatori quocirca quidquid in defensionem tui ex prophetico sermone mutuatus es aduersatur tibi potius quam opitulatur quia uel quaesita defensio fatetur imbecillitatem uel incongruens patrocinium non purgat errorem u intemerabilis ergo diuinitas haudquaquam recte affici dicitur quia effectus est ab opifice affectus ab opere quando enim deus quempiam temporaliter punit aeterno consilio ille utique patitur qui punitur pateretur aliquid et deus si uel temporaliter cuiuspiam peccata cognosceret uel eumdem ad exercendam iustitiam iracundia commoueret omne enim temporaneum mobile atque mutabile immutabilis et stans sempiternitas includit afficiens aliqua salubriter aliqua iudicialiter aliqua affici sinens ipsa ab omni affectu uel motu temporis et loci satis aliena praedita illo tantum motu qui stabilis dicitur ex qua et per quam et in qua est omne quod solo tempore et ab ipsa tantum mouetur et omne quod et per tempus et locum ab illa mouetur non solo tantum tempore sed isthaec alias nunc autem missa facientes quae talia profecto sunt merito uel uiribus ut eadem improbari sit iustum impugnari non necessarium ad testimonia illa ueniamus quae ex apostolo in patrocinium sui mutuatus est ait enim cur dici non possit sensit compatientis affectu quando apostolus dicendum putauit nunquam dominum gloriae crucifixissent cum sicut lux nullam sentire possit plagam uulneris ita et auctor lucis nullam poenam senserit passionis potest ergo dici sed sensit compatientis affectu potest quidem quia omnia licent sed non debent quia non omnia aedificant ui risum tamen in isto comparationum ac prolocutionum tuarum genere tenere uix possum paulo prius astruxeras deum desinere esse uirtutem idcircoque mutari nunc itidem sententia flaccente declamas quod sicut lux nullam sentire possit plagam uulneris ita et auctor lucis nullam poenam senserit passionis ergo plagam lux sola non sentit nunquidnam terra aut aqua aut aer cuiuspiam uulneris plagam sentit aut lux fortassis animata sit aut quodlibet corpus inanimum sentire potest aut corpus est ullum quod etsi uulnus non sentit uulnerari non possit uulnerari igitur lux potest etsi sentire non potest quia sicut nox immissu luminis rumpitur ita lux tenebris uulneratur unde iocundissime asclepiades lusit poeta notissimus dicens absentemque diem nox agit aemula quam lux cum lacero uicta fugit peplo quid dicis ut lux plagam non sentit ita diuinitas uulnus in passione non sensit si ita est uulnerari ergo potuit etsi sentire non potuit unumque fuit insensibilitatis aliud corruptibilitatis non enim pro incorruptibilitate non doluit si uulnerari potuit quia lux et insensibilis est pariter et uulnerabilis uide ne forsitan iste sit quem nobis opprobrandum rere altiore prolapsus errore tu dicis lucem corpoream homini communem simul et pecori eatenus ut deum non sentire uulnus inflictum et quomodolibet pulchrum corpus corpus tamen summo incorporeo non assimilas sed exaequas et in tam plectibili sententia non innocentiae tantum priuilegium tibi sed laudis arrogas et nos quia similitudinem dei ut eius sicuti est similitudo sic incorpoream dicamus extra fidem fore pronuntias sed haec postmodum uii de affectu interim disseramus ergone sic crucifixus est christus ut summae diuinitatis uniuerso modo intemerabilis incorruptibilitas crucifixa credatur dicas uelim nisi iniuriosum est quem post humilitatem mortis a summo deo id est ipsa trinitate exaltatum esse credi sit licitum cui nomen quod supra omne nomen sit fuisse collatum illi nempe arbitror qui obediens factus usque ad mortem propter ineffabilis humilitatis obedientiam ineffabiliter sublimatus in gloriam est dei patris audebis non fateri eumdem gloriae dominum quem fateris hominis filium uerum tu illo quod dictum est nunquam dominum gloriae crucifixissent in id uti uoles ut haud dubie credatur quod ipsa diuinitas queat affici si potuit crucifigi igitur aperto proloquio manifestasti sententiam tuam nam cum idcirco affici deum irreprehensibiliter te dixisse arbitreris quoniam gloriae dominum crucifixum apostolus dicit et crucifixum gloriae dominum sic accipi ueritas suadeat ne diuinitas crucifixa credatur tu uero affici diuinitatem obnixius argumentare defensitandi erroris studio haud animaduertis poenale illud quod in homine christo persequentium scelus exercuit ipsi inuiolabili diuinitati inflictum fuisse te dicere quod si ita est pati pro hominibus deus et non assumpto potuit homine quia si in homine passibilis et extra hominem potuit esse passibilis sed eumdem forte contendas substantiae humanae contagione mutatum idcircoque post assumptum hominem factum fuisse passibilem non igitur incorruptibilis est deus quia quidquid deteriorari potest et corrumpi profecto potest sed corrumpi diuinitas non potest nec commutari igitur nec pati potest uiii nunc porro superest ut quoniam christus homo uerus et deus uerus ex duplici substantia una persona et deus homo et homo deus est idem gloriae dominus et non sit crucifixus pro inuiolabili diuinitate et crucifixus sit in homine pro unitate personae itaque miro atque incogitabili modo passus est homo deus et non est passa diuinitas cerne nunc igitur in id tantum temet apostoli testimonium uindicasse non ut ex eodem robur sententia tua capesseret sed ut saeuae sententiae prauitas non lateret tu scilicet uelut stipulante tibi per apostolum ueritate affici diuinitatem dicis sed apostolus crucifixum gloriae dominum in ea sui parte cogit intelligi qua potuit crucifigi tibi igitur tibi admodum soli haec relicta sententia est ut intemerabilis atque inaestimata diuinitas flagellis caesa clauis transfixa lancea transfossa doloribus affecta morte consumpta sit quia in uno eodem christo credi renuit aliud subditum morti aliud passioni sed premente ueritate uerba commutas inquiens quod quibus afficitur creata substantia substantialiter in deo sint non accessibiliter perge sic dicere non in te respergat sinceritatem ueritatis ignorantia praesumptio et mendacium humanum est nempe delinquere humanum est pro delicto poenitere nemo periculosius peccauerit quam qui peccata defendit namque impassibilem nullique affectui subiacentem summae diuinitatis essentiam ut tute pronuntias cum philosophis non recusas proinde intestinum bellum pelle ab animo certum tibi sit ueritatem falso sicut essentiam nihilo haudquaquam posse misceri tu autem dicis affici quem negas pati si enim affectu non caret impassibilitatis de eodem fallax professio est alterum alteri immodice impugnat qui ait sensit compatientis affectu non ait quod in passione nihil senserit porro tu dicis quod deus non afficitur passibiliter ergo afficitur non passibiliter quod ita est ac si quispiam dicat stat iste currens dormit ille uigilans quod utique non sinit contrariorum discrepantia quid igitur proficit quod adiicis passibiliter cum dici uerissime plenissimeque possit non afficitur deus non caret naeuo suspicionis biceps ista prolocutio deum non dicis pati quem dicis affici affectio et passio unum idemque significat aut utrumque sustuleris aut in altero utrumque seruaueris non igitur dicendum est non afficitur passibiliter deus sed non afficitur deus si non afficitur non sensit compatientis affectu si sensit compatientis affectu consequenter afficitur ix aio ego nullis afficitur diuina substantia inquis tu deus non afficitur redeamus in gratiam pessumdetur e medio qui te fortassis ignarum quod certe patet aut incautum respergit infamia sed superadiicis et apostolum dixisse pronuntias de christo iam in coelis posito habemus talem pontificem qui possit compati infirmitatibus nostris et tanquam nihil hic sit pertractandum discutiendum que satisfecisse te proposito gloriaris transiturus ad tertiam quaestionem igitur ut quam breuissime responsum referam pontifex ille credo est qui principaliter apud diuinitatem summae trinitatis humani generis oblata sacrificat peccata expiat uota commendat ipse ergo uerus sacerdos est quia si filius dei secundum id quod aequalis est patri non tam preces fundit quam precantes exaudit homo potius hic intelligendus est quem pontificem apostolus dicens nostrisque infirmitatibus compati pronuntians de ipso itidem dicit iesus christus qui mortuus est immo etiam qui et resurrexit qui est in dextera dei qui etiam interpellat pro nobis ille ergo pontifex compatitur nobis qui et interpellat pro nobis ille uero qui interpellanti annuit ipsa trinitas non haberet utique quem sibi interpellare necessarium foret si pati aut affici ullatenus possit iamne intelligis aduersum potius ueritatis testimonium in patrocinium falsitatis assumi quoniam si quid huiusmodi sicut supra diximus in diuinis uoluminibus inuenitur ad unitatem personae referendum est quia sicut anima et corpus ex diuersa substantia unus est homo ita deus et homo ex diuersa substantia unus est christus ac per hoc cum sit unus ex diuersa substantia ipse se quodammodo petit ipse se quodammodo pro nobis exaudit innumera sunt quae super hoc dici promptissimum sit sed quoniam non impendio emolienda sunt quae per se labascunt in praesentiarum de his ista sufficiant iu de animae humanae statu status nunc animae humanae hoc est imaginis diuinae uocatur in dubium haec nempe est tertia illa quaestio qua iste necessarius meus discernendarum naturarum causas ingressus spiritum uitae corpus esse pronuntiat astruens se super hoc praeiudicatae auctoritatis patrum scita proferre quos quidem non tam aliquid sibi perceptu mentis cognitum definisse quam quaedam opinatos fuisse commemorat et quia ipse quantum loquitur non tam probatae rationi aut intemeratae auctoritati sed humanae manae magis opinioni concessit id impenso opere nititur ut spreta auctoritate diuina omissa quoque ratione perspicua clausis ut aiunt oculis sibimet assentiamur at quicunque de deo ueraciter ac pie senserunt nihil ab eo non creatum quod creari oportuerit consequenter intelligunt causa enim creandarum rerum bonitas creatoris est qui creare potens uniuersa quae uelit nihil bonitatis exercuisset si nihil creasset ita semiplena benignitate usus esset si semiplenum aliquid condidisset mirum autem uidetur supplemento rerum defore aliquid si rosae flosculus non existeret et non defore si incorporea substantia non esset creata ne ergo non minimum aliquid sed uel potissimum non deforet creaturae plenitudini debuit incorporea quoque substantia creari sed ad creatoris forte referatur iniuriam si incorporeum aliquid ac sibi simile condidisse dicatur quia simile deo nihil inuenitur in corpore sed ab ipso deo similitudo dei anima dicitur humanae in corpore autem nulla esse potest similitudo diuina incorporeum ergo erit quod deo sit simile humanus uero animus ad similitudinem dei factus est incorporeus igitur est animus humanus u quod incorporeus corporeo et illocalis locali dignitate praeponitur deque bono magno et bono summo i omne autem incorporeum corporeo et illocale locali et insecabile secabili et uiuens non uiuenti in naturae dignitate praeponitur enimuero creator omnipotentissimus idemque benignissimus si substantiam omni corpore potiorem sibique similem non creauit quam creari debuisse iam constitit aut noluit aut certe non potuit si uoluit et non potuit omnipotentia caruit si potuit et noluit inuidit non autem potest uel omnipotentia non posse uel bonitas inuidere creare ergo incorporeum et potuit et uoluit igitur et creauit nisi forte dicas fieri non debuisse quod ille potuit uelle qui non potuit uelle nisi quod debuit facere quid mihi nunc creatum non esse contendas quod creari debuisse non dubitas creari certe constat debuisse quia cum creator incorporeus maximum bonum sit et creatum incorporeum magnum bonum sit et creatum corpus quod nisi creatum non est aliquod bonum sit a summo deo qui est maximum bonum sicut creatum est corpus aliquod bonum ita creari debuit incorporeum aliquod magnum bonum quia non conueniret omnipotenti bono qui fecit omnia bona ualde perfectionem plenitudinis rerum uel in minimis truncam facere non dicam potissima non creare sed fortassis astruatur aut incorpoream creaturam bonum non esse aut bonum creari non oportuisse aut quod oportuerit fieri nequiuisse sed summum bonum incorporeus creator est magnum bonum incorporea creatura oportuit igitur a summo bono fieri magnum bonum et potuit omnipotens facere quod debuit bonus uelle creauit ergo incorpoream substantiam qui non facere non potuit quod fieri debuit nisi forte dicatur aliquid debuisse fieri quod ille non fecerit consequens ergo erit aliquid illum fecisse quod non debuerit ii sed dices mihi si aliquid incorporeum creatum est aequiparat ergo creatorem de uero homine hoc est de hominis anima quaerimus non est haec aequalis deo sed similis itaque similis quantum incorporea incorporeo inferior quantum creata creatori similis quantum intellectualis lux luci intelligibili dissimilis quantum mutabilis creatura immutabili creatori dissimilis aliud namque est ueritas aliud imago ueritatis sed sicut rei corporeae nulla imago esse potest nisi corpus ita nequaquam imago incorporei inuenitur in corpore nam illic ubi de creatione hominis moisi loquitur sic ait et dixit deus faciamus hominem ad imaginem et similitudinem nostram et fecit hominem ad imaginem et similitudinem suam ad imaginem dei creauit eum masculum et feminam diuinae istud auctoritatis oraculum nec eloquio eludi potest nec argumento falli nec uirtute uinci nec arte uitiari si imago dei est humana anima incorporei uidelicet imago est si incorporei imago est incorporea utique ipsa est at si incorporea non est incorporei prorsus imago non est sed incorporei imago est incorporea igitur est nam quia creata est non est deus quia imago dei est non est corpus ui quod cum omne incorporeum inuisibile sit non tamen omne corporeum uisibile sit i sed subiicis a nescio quibus quorum tamen nominum nobis notitiam subripis sic doceri ut alia dicant esse incorporea alia inuisibilia tremendae scilicet peritiae tractatores qui usque ad hoc penetrauere secretum si alia incorporea sunt alia inuisibilia ergo incorporea non sunt inuisibilia postponendum est igitur incorporeum omni corporeo quia dicit per apostolum ueritas quae uidentur temporalia sunt quae autem non uidentur aeterna sunt uerum tu creatricem creatamque substantiam ita discernis ut alia sint incorporea alia inuisibilia inuisibile igitur omne corporeum et incorporeum omne uisibile istic egomet audeo sciscitari inuisibilisne sit deus anne uisibilis si corporeum negas uisibilem non recusas si inuisibilem dicis corporeum confiteris secundum hanc ergo sententiam tuam aeternus inuisibilis incorporeus deus aut incorporeus erit et uisibilis erit aut corporeus erit et aeternus non erit quidam tamen cogitare ualuit sed eloqui non ualuit patentium nempe causarum doctor ignarus quem dicere nisum reor esse quaedam corporea quae uideri nequeant cum sit uniuerso incorporeo proprium non uideri ac per hoc corporea quaepiam inuisibilia esse posse porro incorporea nisi inuisibilia esse non posse nam cum omne incorporeum inuisibile sit non omne inuisibile incorporeum est uox enim non uidetur et corpus est quanquam propter eminentiam uisus etiam quae ad reliquos pertinent sensus uidere dicamus sicut saepe dicimus uide quid sonat cum sonus ad auditum pertineat non ad uisum nec tamen ita dicimus audi quid lucet quia praeeminentior caeteris sensibus uisus quae inferiorum sunt abusiue sibi uindicat cum potestatibus eorum potentiam suam non misceat quocirca et uisibilia sunt omnia quae sentiri quocunque sensu corporis possunt si ad uisum cuncta referamus et non omnia uisibilia sunt si unicuique sensui quod sibi est speciale reddamus hinc omnia scilicet principalia corpora quae dicuntur elementa procul dubio uisibilia sunt sicut experimur ex quorum metrica proportione confectis rite dimensionibus uegetante anima uiuens corpus efficitur quanquam multa sint quae animata non sunt et uiuere negari non possunt sed de his loquimur quae non solum uiuunt sed etiam sentiunt sicut sunt animata ratione expertia de quibus paululum disputatione dilata de nobis loquamur ii igitur cum ex anima simus et corpore atque ut corpus animus esse non potest sic animus corpus esse non possit animus qui sentit in corpore etsi per uisibile sentit inuisibiliter sentit aliud enim est uisus aliud oculus aliud auris aliud auditus nares aliud aliud odoratus et os aliud aliud gustus nec hoc idem manus et tactus igitur tactu calentia frigentiaque discernimus ipsum uero sensum tangendi non tangimus nec frigus namque illic nec calor est et gustatu dulcia atque amara sentimus sed gustatum gustare non possumus nihil enim uel amarum in illo uel dulce est naribus odores accipimus olfactu tamen olfactum non capimus quia nihil olet olfactus et auribus uoces haurimus sed cum nihil sonet auditus ipsum non audimus auditum coloratas oculis formas aspicimus et oculis quia coloratae formataeque sunt cernimus sed uisum quia nec coloratus nec 