ad quandam nobilem ciuitatem inibi uir principalis et alias religiosus et eximie deum reuerens tinnitu cymbalorum et sonu tympanorum cantusque phrygii mulcentibus modulis excitus procurrit obuiam deamque uotiuo suscipiens hospitio nos omnis intra conseptum domus amplissimae constituit numenque summa ueneratione atque hostiis opimis placare contendit hic ego me potissimum capitis periclitatum memini nam quidam colonus partem uenationis inmanis cerui pinguissimum femus domino illi suo muneri miserat quod incuriose pone culinae fores non altiuscule suspensum canis adaeque uenaticus latenter inuaserat laetusque praeda propere custodientes oculos euaserat quo damno cognito suaque reprehensa neglegentia cocus diu lamentatus lacrimis inefficacibus iamiamque domino cenam flagitante maerens et utcumque metuens altius filio paruulo suo consalutato adreptoque funiculo mortem sibi nexu laquei comparabat nec tamen latuit fidam uxorem eius casus extremus mariti sed funestum nodum uiolenter inuadens manibus ambabus adeone inquit praesenti malo perterritus mente excidisti tua nec fortuitum istud remedium quod deum prouidentia subministrat intueris nam si quid in ultimo fortunae turbine resipiscis expergite mi ausculta et aduenam istum asinum remoto quodam loco deductum iugula femusque eius ad similitudinem perditi detractum et accuratius in protrimentis sapidissime percoctum adpone domino ceruini uicem nequissimo uerberoni sua placuit salus de mea morte et multum conseruae laudata sagacitate destinatae iam lanienae cultros acuebat sic ille nequissimus carnifex contra me manus impias obarmabat at ego praecipitante consilium periculi tanti praesentia nec expectata diutina cogitatione lanienam imminentem fuga uitare statui protinusque uinculo quo fueram deligatus abrupto cursu me proripio totis pedibus ad tutelam salutis crebris calcibus uelitatus ilicoque me raptim transcursa proxima porticu triclinio in quo dominus aedium sacrificales epulas cum sacerdotibus deae cenitabat incunctanter immitto nec pauca rerum adparatus cibarii mensas etiam et ignes impetu meo collido atque disturbo qua rerum deformi strage paterfamilias commotus ut importunum atque lasciuum me cuidam famulo curiose traditum certo aliquo loco clausum iussit cohiberi ne rursum conuiuium placidum simili petulantia dissiparem hoc astutulo commento scitule munitus et mediis lanii manibus ereptus custodela salutaris mihi gaudebam carceris sed nimirum nihil fortuna rennuente licet homini nato dexterum prouenire nec consilio prudenti uel remedio sagaci diuinae prouidentiae fatalis dispositio subuerti uel reformari potest mihi denique id ipsum commentum quod momentariam salutem repperisse uidebatur periculum grande immo praesens exitium conflauit aliud nam quidam subito puer mobili ac trepida facie percitus ut familiares inter se susurrabant inrumpit triclinium suoque annuntiat domino de proximo angiportu canem rabidam paulo ante per posticam impetu miro sese direxisse ardentique prorsus furore uenaticos canes inuasisse ac dehinc proximum petisse stabulum atque ibi pleraque iumenta incurrisse pari saeuitia nec postremum saltem ipsis hominibus pepercisse nam myrtilum mulionem et hephaestionem cocum et hypnophilum cubicularium et apollonium medicum immo uero et plures alios ex familia abigere temptantes uariis morsibus quemque lacerasse certe uenenatis morsibus contacta non nulla iumenta efferari simili rabie quae res omnium statim percussit animos ratique me etiam eadem peste infectum ferocire arreptis cuiusce modi telis mutuoque ut exitium commune protelarent cohortati ipsi potius eodem uaesaniae morbo laborantes persecuntur nec dubio me lanceis illis uel uenabulis immo uero et bipennibus quae facile famuli subministrauerant membratim compilassent ni respecto subiti periculi turbine cubiculum in quo mei domini deuertebant protinus inrupissem tunc clausis obseratisque super me foribus obsidebant locum quoad sine ullo congressionis suae periculo pestilentiae letalis peruicaci rabie possessus ac peresus absumerer quo facto tandem libertatem nanctus solitariae fortunae munus amplexus super constratum lectum abiectus post multum equidem temporis somnum humanum quieui iamque clara die mollitie cubilis refota lassitudine uegetus exurgo atque illos qui meae tutelae peruigiles excubias agitauerant ausculto de meis sic altercare fortunis adhucine miserum istum asinum iugi furore iactari credimus immo uero iam uirus increscente saeuitia prorsus extinctum sic opinionis uariae terminum ad explorationem conferunt ac de rima quadam prospiciunt sanum me atque sobrium otiose consistere iamque ultro foribus patefactis plenius an iam sim mansuetus periclitantur sed unus ex his de caelo scilicet missus mihi sospitator argumentum explorandae sanitatis meae tale commonstrat ceteris ut aquae recentis completam peluem offerrent potui meo ac si intrepidus et more solito sumens aquis adlibescerem sanum me atque omni morbo scirent expeditum contra uero si uisum contactumque laticis uitarem ac perhorrescerem pro conperto noxiam rabiem pertinaciter durare hoc enim libris etiam pristinis proditum obseruari solere isto placito uas immane confestim aquae perlucidae de proximo petitae fonte cunctantes adhoc offerunt mihi at ego sine ulla mora progressus etiam obuio gradu satis sitienter pronus et totum caput immergens salutares uere equidem illas aquas hauriebam iamque et plausus manum et aurium flexus et ductum capistri et quiduis aliud periclitantium placide patiebar quoad contra uesanam eorum praesumptionem modestiam meam liquido cunctis adprobarem ad istum modum uitato duplici periculo die sequenti rursum diuinis exuuiis onustus cum crotalis et cymbalis circumforaneum mendicabulum producor ad uiam nec paucis casulis atque castellis oberratis deuertimus ad quempiam pagum urbis opulentae quondam ut memorabant incolae inter semiruta uestigia conditum et hospitio proxumi stabuli recepti cognoscimus lepidam de adulterio cuiusdam pauperis fabulam quam uos etiam cognoscatis uolo is gracili pauperie laborans fabriles operas praebendo paruis illis mercedibus uitam tenebat erat ei tamen uxorcula etiam satis quidem tenuis et ipsa uerum tamen postrema lasciuia famigerabilis sed die quadam dum matutino ille ad opus susceptum proficiscitur statim latenter inrepit eius hospitium temerarius adulter ac dum ueneris conluctationibus securius operantur maritus ignarus rerum ac nihil etiam tum tale suspicans inprouisus hospitium repetit iamque clausis et obseratis foribus uxoris laudata continentia ianuam pulsat sibilo etiam praesentiam suam denuntiante tunc mulier callida et ad huius modi flagitia perastutula tenacissimis amplexibus expeditum hominem dolio quod erat in angulo semiobrutum sed alias uacuum dissimulanter abscondit et patefactis aedibus adhuc introeuntem maritum aspero sermone accipit sicine uacuus et otiosus insinuatis manibus ambulabis mihi nec obito consueto labore uitae nostrae prospicies et aliquid cibatui parabis at ego misera pernox et perdia lanificio neruos meos contorqueo ut intra cellulam nostram saltem lucerna luceat quanto me felicior daphne uicina quae mero et prandio matutino saucia cum suis adulteris uolutatur sic confutatus maritus et quid istic est ait nam licet forensi negotio officinator noster attentus ferias nobis fecerit tamen hodiernae cenulae nostrae prospexi uide sis ut dolium quod semper uacuum frustra locum detinet tantum et re uera praeter impedimentum conuersationis nostrae nihil praestat amplius istud ego sex denariis cuidam uenditaui et adest ut dato pretio secum rem suam ferat quin itaque praecingeris mihique manum tantisper accommodas ut exobrutum protinus tradatur emptori e re nata fallaciosa mulier temerarium tollens cachinnum magnum inquit istum uirum ac strenuum negotiatorem nacta sum qui rem quam ego mulier et intra hospitium contenta iam dudum septem denariis uendidi minoris distraxit additamento pretii laetus maritus et quis est ille ait qui tanto praestinauit at illa olim inepte inquit descendit in dolium sedulo soliditatem eius probaturus nec ille sermoni mulieris defuit sed exurgens alacriter uis inquit uerum scire mater familias hoc tibi dolium nimis uetustum est et multifariam rimis hiantibus quassum ad maritumque eius dissimulanter conuersus quin tu quicumque es homuncio lucernam ait actutum mihi expedis ut erasis intrinsecus sordibus diligenter aptumne usui possim dinoscere nisi nos putas aes de malo habere nec quicquam moratus ac suspicatus acer et egregius ille maritus accensa lucerna discede inquit frater et otiosus adsiste donec probe percuratum istud tibi repraesentem et cum dicto nudatus ipse delato lumine scabiem uetustam cariosae testae occipit exculpere at uero adulter bellissimus ille pusio inclinatam dolio pronam uxorem fabri superincuruatus secure dedolabat ast illa capite in dolium demisso maritum suum astu meretricio tractabat ludicre hoc et illud et aliud et rursus aliud purgandum demonstrat digito suo donec utroque opere perfecto acceptis septem denariis calamitosus faber collo suo gerens dolium coactus est ad hospitium adulteri perferre pauculis ibi diebus commorati et munificentia publica saginati uaticinationisque crebris mercedibus suffarcinati purissimi illi sacerdotes nouum quaestus genus sic sibi comminiscuntur sorte unica pro casibus pluribus enotata consulentes de rebus uariis plurimos ad hunc modum cauillantur sors haec erat ideo coniuncti terram proscindunt boues ut in futurum laeta germinent sata tum si qui matrimonium forte coaptantes interrogarent rem ipsam responderi aiebant iungendos conubio et satis liberum procreandis si possessiones praestinaturus quaereret merito boues ut et iugum et arua sementis florentia pronuntiari si qui de profectione sollicitus diuinum caperet auspicium iunctos iam paratosque quadripedum cunctorum mansuetissimos et lucrum promitti de glebae germine si proelium capessiturus uel latronum factionem persecuturus utiles necne processus sciscitaretur addictam uictoriam forti praesagio contendebant quippe ceruices hostium iugo subactum iri et praedam de rapinis uberrimam fructuosamque captum iri ad istum modum diuinationis astu captioso conraserant non paruas pecunias sed adsiduis interrogationibus argumenti satietate iam defecti rursum ad uiam prodeunt uia tota quam nocte confeceramus longe peiorem quidni lacunosis incilibus uoraginosam partim stagnanti palude fluidam et alibi subluuie caenosa lubricam crebris denique offensaculis et assiduis lapsibus iam contusis cruribus meis uix tandem ad campestres semitas fessus euadere potui et ecce nobis repente de tergo manipulus armati supercurrit equitis aegreque cohibita equorum curruli rabie philebum ceterosque comites eius inuolant auidi colloque constricto et sacrilegos impurosque compellantes interdum pugnis obuerberant nec non manicis etiam cunctos coartant et identidem urgenti sermone comprimunt promerent potius aureum cantharum promerent auctoramentum illud sui sceleris quod simulatione sollemnium quae in operto factitauerant ab ipsis puluinaribus matris deum clanculo furati prorsus quasi possent tanti facinoris euadere supplicium tacita profectione adhuc luce dubia pomerium peruaserint nec defuit qui manu super dorsum meum iniecta in ipso deae quam gerebam gremio scrutatus repperiret atque incoram omnium aureum depromeret cantharum nec isto saltem tam nefario scelere impuratissima illa capita confutari terreriue potuere sed mendoso risu cauillantes en inquiunt indignae rei scaeuitatem quam plerumque insontes periclitantur homines propter unicum caliculum quem deum mater sorori suae deae syriae hospitale munus optulit ut noxios religionis antistites ad discrimen uocari capitis haec et alias similis afannas frustra blaterantis eos retrorsus abducunt pagani statimque uinctos in tullianum conpingunt cantharoque et ipso simulacro quod gerebam apud fani donarium redditis ac consecratis altera die productum me rursum uoce praeconis uenui subiciunt septemque nummis carius quam prius me comparauerat philebus quidam pistor de proximo castello praestinauit protinusque frumento etiam coemto adfatim onustum per iter arduum scrupis et cuiusce modi stirpibus infestum ad pistrinum quod exercebat perducit ibi complurium iumentorum multiuii circuitus intorquebant molas ambage uaria nec die tantum uerum perpeti etiam nocte prorsus instabili machinarum uertigine lucubrabant peruigilem farinam sed mihi ne rudimentum seruitii perhorrescerem scilicet nouus dominus loca lautia prolixe praebuit nam et diem primum illum feriatum dedit et cibariis abundanter instruxit praesepium nec tamen illa otii saginaeque beatitudo durauit ulterius sed die sequenti molae quae maxima uidebatur matutinus adstituor et ilico uelata facie propellor ad incurua spatia flexuosi canalis ut in orbe termini circumfluentis reciproco gressu mea recalcans uestigia uagarer errore certo nec tamen sagacitatis ac prudentiae meae prorsus oblitus facilem me tirocinio disciplinae praebui sed quanquam frequenter cum inter homines agerem machinas similiter circumrotari uidissem tamen ut expers et ignarus operis stupore mentito defixus haerebam quod enim rebar ut minus aptum et huius modi ministerio satis inutilem me ad alium quempiam utique leuiorem laborem legatum iri uel otiosum certe cibatum iri sed frustra sollertiam damnosam exercui complures enim protinus baculis armati me circumsteterunt atque ut eram luminibus obtectis securus etiamnunc repente signo dato et clamore conserto plagas ingerentes aceruatim adeo me strepitu turbulentant ut cunctis consiliis abiectis ilico scitissime taeniae sparteae totus innixus discursus alacres obirem at subita sectae commutatione risum toto coetu commoueram iamque maxima diei parte transacta defectum alioquin me helcio sparteo dimoto nexu machinae liberatum adplicant praesepio at ego quanquam eximie fatigatus et refectione uirium uehementer indiguus et prorsus fame perditus tamen familiari curiositate attonitus et satis anxius postposito cibo qui copiosus aderat inoptabilis officinae disciplinam cum delectatione quadam arbitrabar dii boni quales illic homunculi uibicibus liuidis totam cutem depicti dorsumque plagosum scissili centunculo magis inumbrati quam obtecti nonnulli exiguo tegili tantum modo pubem iniecti cuncti tamen sic tunicati ut essent per pannulos manifesti frontes litterati et capillum semirasi et pedes anulati tum lurore deformes et fumosis tenebris uaporosae caliginis palpebras adesi atque adeo male luminati et in modum pugilum qui puluisculo perspersi dimicant farinulenta cinere sordide candidati iam de meo iumentario contubernio quid uel ad quem modum memorem quales illi muli senes uel cantherii debiles circa praesepium capita demersi contruncabant moles palearum ceruices cariosa uulnerum putredine follicantes nares languidas adsiduo pulsu tussedinis hiulci pectora copulae sparteae tritura continua exulcerati costas perpetua castigatione ossium tenus renudati ungulas multiuia circumcursione in enorme uestigium porrecti totumque corium ueterno atque scabiosa macie exasperati talis familiae funestum mihi etiam metuens exemplum ueterisque lucii fortunam recordatus et ad ultimam salutis metam detrusus summisso capite maerebam nec ullum uspiam cruciabilis uitae solacium aderat nisi quod ingenita mihi curiositate recreabar dum praesentiam meam parui facientes libere quae uolunt omnes et agunt et loquuntur nec inmerito priscae poeticae diuinus auctor apud graios summae prudentiae uirum monstrare cupiens multarum ciuitatium obitu et uariorum populorum cognitu summas adeptum uirtutes cecinit nam et ipse gratas gratias asino meo memini quod me suo celatum tegmine uariisque fortunis exercitatum etsi minus prudentem multiscium reddidit fabulam denique bonam prae ceteris suaue comptam ad auris uestras adferre decreui et en occipio pistor ille qui me pretio suum fecerat bonus alioquin uir et adprime modestus pessimam et ante cunctas mulieres longe deterrimam sortitus coniugam poenas extremas tori larisque sustinebat ut hercules eius uicem ego quoque tacitus frequenter ingemescerem nec enim uel unum uitium nequissimae illi feminae deerat sed omnia prorsus ut in quandam caenosam latrinam in eius animum flagitia confluxerant saeua scaeua uiriosa ebriosa peruicax pertinax in rapinis turpibus auara in sumptibus foedis profusa inimica fidei hostis pudicitiae tunc spretis atque calcatis diuinis numinibus in uicem certae religionis mentita sacrilega praesumptione dei quem praedicaret unicum confictis obseruationibus uacuis fallens omnis homines et miserum maritum decipiens matutino mero et continuo stupro corpus manciparat talis illa mulier miro me persequebatur odio nam et antelucio recubans adhuc subiungi machinae nouicium clamabat asinum et statim ut cubiculo primum processerat insistens iubebat incoram sui plagas mihi quam plurimas irrogari et cum tempestiuo prandio laxarentur iumenta cetera longe tardius applicari praesepio iubebat quae saeuitia multo mihi magis genuinam curiositatem in suos mores ampliauerat nam et adsiduo plane commeantem in eius cubiculum quendam sentiebam iuuenem cuius et faciem uidere cupiebam ex summo studio si tamen uelamentum capitis libertatem tribuisset meis aliquando luminibus nec enim mihi sollertia defuisset ad detegenda quoquo modo pessimae feminae flagitia sed anus quaedam stuprorum sequestra et adulterorum internuntia de die cotidie inseparabilis aderat cum qua protinus ientaculo ac dehinc uino mero mutuis uicibus uelitata scaenas fraudulentas in exitium miserrimi mariti subdolis ambagibus construebat at ego quanquam grauiter suscensens errori photidis quae me dum auem fabricat perfecit asinum isto tamen uel unico solacio aerumnabilis deformitatis meae recreabar quod auribus grandissimis praeditus cuncta longule etiam dissita facillime sentiebam denique die quadam timidae illius aniculae sermo talis meas adfertur auris de isto quidem mi erilis tecum ipsa uideris quem sine meo consilio pigrum et formidulosum familiarem istum sortita es qui insuauis et odiosi mariti tui caperratum supercilium ignauiter perhorrescit ac per hoc amoris languidi desidia tuos uolentes amplexus discruciat quanto melior philesitherus adulescens et formonsus et liberalis et strenuus et contra maritorum inefficaces diligentias constantissimus dignus hercules solus omnium matronarum deliciis perfrui dignus solus coronam auream capite gestare uel ob unicum istud quod nunc nuper in quendam zelotypum maritum eximio studio commentus est audi denique et amatorum diuersum ingenium compara nosti quendam barbarum nostrae ciuitatis decurionem quem scorpionem prae morum acritudine uulgus appellat hic uxorem generosam et eximia formositate praeditam mira custodela munitam domi suae quam cautissime cohibebat ad haec ultima pistoris illa uxor subiciens quidni inquit noui diligenter aretem meam condiscipulam memoras ergo inquit anus nosti totam philesitheri et ipsius fabulam minime gentium inquit sed nosse ualde cupio et oro mater ordine mihi singula retexe nec commorata illa sermocinatrix inmodica sic anus incipit barbarus iste cum necessariam profectionem pararet pudicitiamque carae coniugis conseruare summa diligentia cuperet seruulum suum myrmecem fidelitate praecipua cognitum secreto commonet suaeque dominae custodelam omnem permittit carcerem et perpetua uincula mortem denique illam lentam de fame comminatus si quisquam hominum uel in transitu digito tenus eam contigisset idque deierans etiam confirmat per omnia diuina numina ergo igitur summo pauore perculsum myrmecem acerrimum relinquens uxori secutorem securam dirigit profectionem tunc obstinato animo uehementer anxius myrmex nec usquam dominam suam progredi sinebat et lanificio domestico districtam inseparabilis adsidebat ac tantum necessario uespertini lauacri progressu adfixus atque conglutinatus extremas manu prendens lacinias mira sagacitate commissae prouinciae fidem tuebatur sed ardentem philesitheri uigilantiam matronae nobilis pulchritudo latere non potuit atque hac ipsa potissimum famosa castitate et insignis tutelae nimietate instinctus atque inflammatus quiduis facere quiduis pati paratus ad expugnandam tenacem domus disciplinam totis accingitur uiribus certusque fragilitatis humanae fidei et quod pecuniae cunctae sint difficultates peruiae auroque soleant adamantinae etiam perfringi fores opportune nanctus myrmecis solitatem ei amorem suum aperit et supplex eum medellam cruciatui deprecatur nam sibi statutam decretamque mortem proximare ni maturius cupito potiatur nec eum tamen quicquam in re facili formidare debere quippe cum uespera solus fide tenebrarum contectus atque absconditus introrepere et intra momentum temporis remeare posset his et huiusce modi suadelis ualidum addens ad postremum cuneum qui rigentem prorsus serui tenacitatem uiolenter diffinderet porrecta enim manu sua demonstrat ei nouitate nimia candentes solidos aureos quorum uiginti quidem puellae destinasset ipsi uero decem libenter offerret exhorruit myrmex inauditum facinus et occlusis auribus effugit protinus nec auri tamen splendor flammeus oculos ipsius exire potuit sed quam procul semotus et domum celeri gradu peruectus uidebat tamen decora illa monetae lumina et opulentam praedam iam tenebat animo miroque mentis salo et cogitationum dissensione misellus in diuersas sententias carpebatur ac distrahebatur illic fides hic lucrum illic cruciatus hic uoluptas ad postremum tamen formidinem mortis uicit aurum nec saltem spatio cupido formonsae pecuniae leniebatur sed nocturnas etiam curas inuaserat pestilens auaritia ut quamuis erilis eum comminatio domi cohiberet aurum tamen foras euocaret tunc deuorato pudore et dimota cunctatione sic ad aures dominae mandatum perfert nec a genuina leuitate desciuit mulier sed execrando metallo pudicitiam suam protinus auctorata est ita gaudio perfusus aduolat ad suae fidei praecipitium myrmex non modo capere uerum saltem contingere quam exitio suo uiderat pecuniam cupiens et magnis suis laboribus perfectum desiderium philesithero laetitia percitus nuntiat statimque destinatum praemium reposcit et tenet nummos aureos manus myrmecis quae nec aereos norat iamque nocte promota solum perducit ad domum probeque capite contectum amatorem strenuum infert adusque dominae cubiculum commodum nouis amplexibus amori rudi litabant commodum prima stipendia ueneri militabant nudi milites et contra omnium opinionem captata noctis opportunitate inprouisus maritus adsistit suae domus ianuam iam pulsat iam clamat iam saxo fores uerberat et ipsa tarditate magis magisque suspectus dira comminatur myrmeci supplicia at ille repentino malo perturbatus et misera trepidatione ad inopiam consilii deductus quod solum poterat nocturnas tenebras sibi causabatur obsistere quin clauem curiose absconditam repperiret interdum philesitherus cognito strepitu raptim tunicam iniectus sed plane prae turbatione pedibus intectis procurrit cubiculo tunc myrmex tandem claue pessulis subiecta repandit fores et recipit etiam tunc fidem deum boantem dominum eoque propere cubiculum petente clandestino transcursu dimittit philesitherum quo iam pro limine liberato securus sui clausa domo rursum se reddidit quieti sed dum prima luce barbarus procedit cubiculo uidet sub lectulo soleas incognitas quibus inductus philesitherus inrepserat suspectisque e re nata quae gesta sunt non uxori non ulli familiarium cordolio patefacto sublatis iis et in sinum furtim absconditis iusso tantum myrmece per conseruos uincto forum uersus adtrahi tacitos secum mugitus iterans rapidum dirigit gressum certus solearum indicio uestigium adulteri posse se perfacile indipisci sed ecce per plateam dum barbarus uultu turgido subductisque superciliis incedit iratus ac pone eum myrmex uinculis obrutus non quidem coram noxae prehensus conscientia tamen pessima permixtus lacrimis uberibus ac postremis lamentationibus inefficacem commouet miserationem opportune philesitherus occurrens quanquam diuerso quodam negotio destinatus repentina tamen facie permotus non enim deterritus recolens festinationis suae delictum et cetera consequenter suspicatus sagaciter extemplo sumpta familiari constantia dimotis seruulis inuadit cum summo clamore myrmecem pugnisque malas eius clementer obtundens at te inquit nequissimum et periurum caput dominus iste tuus et cuncta caeli numina quae deierando temere deuocasti pessimum pessime perduint qui de balneis soleas hesterna die mihi furatus es dignus hercules dignus qui et ista uincula conteras et insuper carceris etiam tenebras perferas hac opportuna fallacia uigorati iuuenis inductus immo sublatus et ad credulitatem delapsus barbarus postliminio domum regressus uocato myrmece soleas illas offerens et ignouit ex animo et uti domino redderet cui surripuerat suasit hactenus adhuc anicula garriente suscipit mulier beatam illam quae tam constantis sodalis libertate fruitur at ego misella molae etiam sonum et ecce illius scabiosi asini faciem timentem familiarem incidi ad haec anus iam tibi ego probe suasum et confirmatum animi amatorem illum alacrem uadimonium sistam et insuper condicta uespertina regressione cubiculo facessit at pudica uxor statim cenas saliares comparat uina pretiosa defaecat pulmenta recentia tuccetis temperat mensam largiter instruit denique ut dei cuiusdam aduentus sic expectatur adulteri nam et opportune maritus foris apud naccam proximum cenitabat ergo igitur metis die propinquante helcio tandem absolutus refectuique secure redditus non tam hercules laboris libertatem gratulabar quam quod reuelatis luminibus libere iam cunctas facinorosae mulieris artes prospectare poteram sol ipsum quidem delapsus oceanum subterrenas orbis plagas inluminabat et ecce nequissimae anus adhaerens lateri temerarius adulter aduentat puer admodum et adhuc lubrico genarum splendore conspicuus adhuc adulteros ipse delectans hunc multis admodum sauiis exceptum mulier cenam iubet paratam adcumbere sed ut primum occursoriam potionem et inchoatum gustum extremis labiis contingebat adulescens multo celerius opinione rediens maritus aduentat tunc uxor egregia diras deuotiones in eum deprecata et crurum ei fragium amborum ominata exsangui formidine trepidantem adulterum alueo ligneo quo frumenta contusa purgari consuerant temere propter iacenti suppositum abscondit ingenitaque astutia dissimulato tanto flagitio intrepidum mentita uultum percontatur de marito cur utique contubernalis artissimi deserta cenula praematurus adforet at ille dolenti prorsus animo suspirans adsidue nefarium inquit et extremum facinus perditae feminae tolerare nequiens fuga me proripui hem qualis dii boni matrona quam fida quamque sobria turpissimo se dedecore foedauit iuro per istam ego sanctam cererem me nunc etiam meis oculis de tali muliere minus credere his instincta uerbis mariti audacissima uxor noscendae rei cupiens non cessat optundere totam prorsus a principio fabulam promeret nec destitit donec eius uoluntati succubuit maritus et sic ignarus suorum domus alienae percenset infortunium contubernalis mei fullonis uxor alioquin seruati pudoris ut uidebatur femina quae semper secundo rumore gloriosa larem mariti pudice gubernabat occulta libidine prorumpit in adulterum quempiam cumque furtiuos amplexus obiret adsidue ipso illo denique momento quo nos lauti cenam petebamus cum eodem illo iuuene miscebatur in uenerem ergo nostra repente turbata praesentia subitario ducta consilio eundem illum subiectum contegit uiminea cauea quae fustium flexu tereti in rectum aggerata cumulum lacinias circumdatas suffusa candido fumo sulpuris inalbabat eoque iam ut sibi uidebatur tutissime celato mensam nobiscum secura participat interdum acerrimo grauique odore sulpuris iuuenis inescatus atque obnubilatus intercluso spiritu diffluebat utque est ingenium uiuacis metalli crebras ei sternutationes commouebat atque ut primum e regione mulieris pone tergum eius maritus acceperat sonum sternutationis quod enim putaret ab ea profectum solito sermone salutem ei fuerat imprecatus et iterato rursum et frequentato saepius donec rei nimietate commotus quod res erat tandem suspicatur et impulsa mensa protenus remotaque cauea producit hominem crebros anhelitus aegre reflantem inflammatusque indignatione contumeliae gladium flagitans iugulare moriturum gestiebat ni respecto communi periculo uix eum ab impetu furioso cohibuissem adseuerans breui absque noxa nostri suapte inimicum eius uiolentia sulpuris periturum nec suadela mea sed ipsius rei necessitate lenitus quippe iam semiuiuum illum in proximum deportat angiportum tum uxorem eius tacite suasi ac denique persuasi secederet paululum atque ultra limen tabernae ad quampiam tantisper deuerteret familiarem sibi mulierem quoad spatio feruens mariti sedaretur animus qui tanto calore tantaque rabie perculsus non erat dubius aliquid etiam de se suaque coniuge tristius profecto cogitare talium contubernalis epularum taedio fugatus larem reueni meum haec recensente pistore iam dudum procax et temeraria mulier uerbis execrantibus fullonis illius detestabatur uxorem illam perfidam illam impudicam denique uniuersi sexus grande dedecus quae suo pudore postposito torique genialis calcato foedere larem mariti lupanari maculasset infamia iamque perdita nuptae dignitate prostitutae sibi nomen adsciuerit addebat et talis oportere uiuas exuri feminas et tamen taciti uulneris et suae sordidae conscientiae commonita quo maturius stupratorem suum tegminis cruciatu liberaret identidem suadebat maritum temperius quieti decedere at ille utpote intercepta cena profugus et prorsus ieiunus mensam potius comiter postulabat adponebat ei propere quamuis inuita mulier quippini destinatam alii sed mihi penita carpebantur praecordia et praecedens facinus et praesentem deterrimae feminae constantiam cogitanti mecumque sedulo deliberabam si quo modo possem detectis ac reuelatis fraudibus auxilium meo perhibere domino illumque qui ad instar testudinis alueum succubabat depulso tegmine cunctis palam facere sic erili contumelia me cruciatum tandem caelestis respexit prouidentia nam senex claudus cui nostra tutela permissa fuerat uniuersa nos iumenta id hora iam postulante ad lacum proximum bibendi causa gregatim prominabat quae res optatissimam mihi uindictae subministrauit occasionem namque praetergrediens obseruatos extremos adulteri digitos qui per angustias caui tegminis prominebant obliquata atque infesta ungula conpressos usque ad summam minutiem contero donec intolerabili dolore commotus sublato flebili clamore repulsoque et abiecto alueo conspectui profano redditus scaenam propudiosae mulieris patefecit nec tamen pistor damno pudicitiae magnopere commotus exsangui pallore trepidantem puerum serena fronte et propitiata facie commulcens incipit nihil triste de me tibi fili metuas non sum barbarus nec agresti morum squalore praeditus nec ad exemplum naccinae truculentiae sulpuris te letali fumo necabo ac ne iuris quidem seueritate lege de adulteriis ad discrimen uocabo capitis tam uenustum tamque pulchellum puellum sed plane cum uxore mea partiario tractabo nec herciscundae familiae sed communi diuidundo formula dimicabo ut sine ulla controuersia uel dissensione tribus nobis in uno conueniat lectulo nam et ipse semper cum mea coniuge tam concorditer uixi ut ex secta prudentium eadem nobis ambobus placerent sed nec aequitas ipsa patitur habere plus auctoritatis uxorem quam maritum talis sermonis blanditie cauillatum deducebat ad torum nolentem puerum sequentem tamen et pudicissima illa uxore alterorsus disclusa solus ipse cum puero cubans gratissima corruptarum nuptiarum uindicta perfruebatur sed cum primum rota solis lucida diem peperit uocatis duobus e familia ualidissimis quam altissime sublato puero ferula nates eius obuerberans tu autem inquit tam mollis ac tener et admodum puer defraudatis amatoribus aetatis tuae flore mulieres adpetis atque eas liberas et conubia lege sociata conrumpis et intempestiuum tibi nomen adulteri uindicas his et pluribus uerbis compellatum et insuper adfatim plagis castigatum forinsecus abicit at ille adulterorum omnium fortissimus insperata potitus salute tamen nates candidas illas noctu diuque dirruptus maerens profugit nec setius pistor ille nuntium remisit uxori eamque protinus de sua proturbauit domo at illa praeter genuinam nequitiam contumelia etiam quamuis iusta tamen altius commota atque exasperata ad armillum reuertit et ad familiares feminarum artes accenditur magnaque cura requisitam ueteratricem quandam feminam quae deuotionibus ac maleficiis quiduis efficere posse credebatur multis exorat precibus multisque suffarcinat muneribus alterum de duobus postulans uel rursum mitigato conciliari marito uel si id nequiuerit certe larua uel aliquo diro numine immisso uiolenter eius expugnari spiritum tunc saga illa et diuini potens primis adhuc armis facinerosae disciplinae suae uelitatur et uehementer offensum mariti flectere atque in amorem impellere conatur animum quae res cum ei sequius ac rata fuerat proueniret indignata numinibus et praeter praemii destinatum compendium contemptione etiam stimulata ipsi iam miserrimi mariti incipit imminere capiti umbramque uiolenter peremptae mulieris ad exitium eius instigare sed forsitan lector scrupulosus reprehendens narratum meum sic argumentaberis unde autem tu astutule asine intra terminos pistrini contentus quid secreto 