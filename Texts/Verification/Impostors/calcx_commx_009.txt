est societas porro uel ex adplicatione fit uel ex permixtione uel ex concretione si adplicita sint corpus et anima quid ex adplicatione conpositum horum duum quatenus totum erit uiuum uita enim secundum ipsos in solo spiritu qui adplicitus non permanat ad corpus intimum nihil enim penetrat adplicitum et totum animal uiuere aiunt non igitur anima et corpus adplicatione sociantur si uero permixta sunt anima unum aliquid non erit sed permixta multa stoici spiritum id est animam unum quid esse profitentur non ergo permixta sunt superest ut ex concretione manent ergo et per se inuicem transeunt duo corpora et locus unus quo corpus continetur duobus corporibus praebebit capacitatem cum uas quod aquam recipit uinum et aquam simul capere non possit neque igitur ex adplicatione neque permixtione neque uero concretione corpus et anima sociantur ex quo confit animam non esse corpus est igitur uirtus et potentia carens corpore quodque est in ea principale conpetentem naturae suae sedem habeat necesse est cc at uero aristoteles animam definit hactenus anima est prima perfectio corporis naturalis organici possibilitate uitam habentis perfectionem nunc adpellans specialem essentiam quae est in effigie essentia enim trifariam intellegitur una quae constat ex corpore uelut animalia uel quae arte fiunt essentia dicta quia haec ipsa est et cetera quae sunt facit esse altera qua materiam informem et adhuc siluam mente consideramus haec quippe possibilitate omnia est quae ex se fieri possunt effectu autem nondum quicquam ut massa aeris et intractata ligna tertia cui accidens effectum perficit eam exornatque inpressione formae ex qua forma quam insigniuit ars id quod perfectum est nomen accipit ut statua quae ex similitudine formae cuius est statua simulacrum uocatur similiter inquit homo animal certe est et est ut siluestris et materialis essentia et haec conposita ex materia formaque quippe ex corpore constat et anima ergo corpus eius materia est anima uero species siue forma iuxta quam speciem id est animam animal est cognominatum hanc ergo speciem qua formantur singula generaliter aristoteles entelechiam id est absolutam perfectionem uocat hac enim obueniente siluae quae olim fuerant in sola possibilitate perueniunt ad effectum item quod uiuit duplex est anima et corpus opinor ut quae discuntur duabus rebus sociantur doctrina et anima sed prius doctrina qua ipsa anima eruditur item salui sumus salute et corpore sed prius salute per quam corpus incolume est sic etiam uiuimus prius anima quam corpore siquidem uita corporis in anima locata est proptereaque anima entelechia est corporis quodque corpora partim dicuntur mathematica ut sphaera et cubus partim artificiosa ut nauis et statua pleraque naturalia quae motus originem intra se habent uita uidelicet utentia naturalis anima corporis entelechia sit necesse est conpetit alia etiam diuisio nam corporum quaedam simplicia ut elementa quaedam conposita ut quae ex simplicibus coagmentantur conpositorum partim organica nuncupantur partim sine nomine ut aurum aes gemmae cetera inmobili natura minime organica animalium uero et stirpium et omnino qualiumcumque uita utentium organica sunt quippe modulata et habent membrorum per quae agant aliquid aut patiantur opportunitatem ut ad sumendos cibos et ad generandam prolem paris eiusdemque naturae tum ad sentiendum et translatiuum ex loco ad locum motum ut cuncta gradientia tum ad faciendum inpetum iuxta desideria et adpetitus ut animalium quae sunt firmiora ex quibus concludit aristoteles entelechiam animam esse corporis naturalis organici tale porro est quod corpus recipere oportet et est inquit nam sunt quaedam sola possibilitate animalia ut oua uel semina quaedam cum effectu et operatione ut quae adhibito fotu ex isdem excuduntur animalia ex quo adparet entelechiam fore animam non cuiuslibet corporis sed eius quod potest animam sumere et iuxta eiusdem uiuere patrocinium motusque uitales exercere in agendo uitae quoque passiones experiri proptereaque definitioni additum possibilitate uitam habentis cc et definitio quidem animae peripateticis auctoribus talis est quae tamen ex ea confiunt manifestant principio animam neque corporeum quicquam esse uel sensile sed intellegibile potius et sine corpore quae tamen recipiatur a corpore quippe corpori perfectionem det ipsa sitque eius entelechia res per semet ipsam inmobilis sicut sunt artes et disciplinae ex accidenti uero aliquo mobilis propterea quod sit in animalibus quae dum uiuunt mouentur dum enim naturales motus edit anima mouentur animalia uel cum agunt aliquid uel cum patiuntur quae cum sit intellegibilis et sine corpore consequenter etiam sine quantitate esse inuenitur quippe cuius neque prolixitas ulla neque latitudo nec profunditas extet non enim est ut linea uel superficies nec uero figuram habet ullam nec est diuidua ut quae constant ex partibus diuiditur tamen alio quodam genere sic ut ex eadem diuisione non magis partes eius ullae quam uirtutes et potentiae considerentur nec uero species eius ullae sunt ut generis alicuius species dici solet ut rhetoricae disciplinae quae est intellegibilis res et sine corpore species tamen eius esse dicitur ea oratio quae facta est ad doctrinae ostentationem et item species contionabilis uel species orationis forensis sic ergo cum anima quoque res sit sine corpore et sine magnitudine nihil interest dicere partes animae et item potentias animae uel cum diuidimus eam cum sit illa naturae indiuiduae in speciem naturalem iuxta quam nutritur omne animal et crescit et subolem creat uel in speciem sensilem iuxta quam differunt inter se quae animam habent et item quae sola uita fruuntur id est animalia et stirpes item in eam speciem quae locum ex loco mutat ut serpentia omnia uel quae habent adpetitum qui in perfectioribus inuenitur animalibus in quibus est cupiditas et iracundia et item in eam speciem quae est perfectior ceteris ratione utentium quae in natura hominis tantum inuenitur cc est igitur tota inquit anima in totis partibus uiuentis animalis et naturalis quidem eius species per omne se diuidit corpus sensus uero tactus quidem per omne corpus uisus autem et auditus et ceteri in ceteris membris quae sunt organa sentiendi principalis uero animae pars siue potentia est ad quam feruntur quae nuntiant sensus singuli et quae de iis quae sentiuntur iudicium facit examinatque cuius modi sint ea quae occurrunt sensibus uarie hanc uero aristoteles adserit locatam esse in penetralibus cordis ubi aliae quoque species animae sint locatae id est imaginatio memoria adpetitus excursio quippe omnium animae uirium initia et quasi quaedam radices e sede cordis emanant quando confecti cibi sucus per uenas cordis ceterum corpus inrigat et motus corporeus qui locularis est a corde initium sumit namque uenarum et neruorum initium et quidam nodus ipsum cor est iuxta quod intellectus agitatus et rationabiliter ignitus ibidem coaceruare se creditur possibilitate quidem illic habitans effectu uero extra conseptum cordis atque uiciniam commeans haec et multa alia huius modi probationum genera exeruntur a supra memorato uiro ad probandum quod principalis animae uis in corde sit quae usque adeo sit animantium propria ut cetera ex uitalibus uim pulsusque patiantur sine animantis interitu cordis uero sedem ne minimas quidem pulsationes sine interitu animalium sustinere quod si quis nominis praesumptione inductus cardiacam passionem dicat frequenter esse curatam errat in nomine quippe cum constet ilam passionem non cordis esse sed stomachi cc aduersum quae ita respondetur alia quidem fere omnia recte et prout fert natura rerum platonicisque dogmatibus consentanee dicta sed de animae substantia erratum uideri non enim specialem essentiam fore animam quam adpellat aristoteles entelechiam haec quippe forma est corporibus accidens ut censet plato quam hic specialem essentiam nuncupat et est imago speciei purae a corpore et intellegibilis penes quam est dignitas exemplaris igitur iuxta hanc formam qua formantur corpora nomina esse inposita rebus uerum est animam tamen esse formabilem hanc speciem nemo ei concedit hoc quippe formabile fit et corrumpitur corporibus solutis anima uero omni est corpore antiquior habens olim et ante coniugationem corporis substantiam propriam extinctisque animalibus separatur sine perpetuitatis incommodo ut quam constet in aeterno esse motu quia habet internum domesticumque ex natura sua motum aliud est igitur anima et item aliud specialis essentia itemque haec entelechia in rebus quoque cernitur quae sunt sine anima si enim est plena cuiusque seminis conceptusque perfectio qu magis animalia quam stirpes et arbores legitimo tempore accipiunt perfectionem at uero anima in solis animalibus deinde perfectio adultis iam quae in conceptu sunt adhibetur et cum isdem crescit at uero anima sine ortu et ex aeternitate non sine motu quem ad modum entelechiam aristoteles fore confitetur sed in motu perpetuo utpote cuius naturaliter motiua uis sit proptereaque diuiditur primitus in duas species rationabilem et eam ex qua sunt adpetitus deinde subdiuiditur in opinionem intellectumque et demum in iracundiam et cupiditatem atque his ex diuisione speciebus singulis apta membra tamquam organa sunt distributa cc sed ne praecurrere et delibare uideamur quicquam ex platonis sententia ponemus ipsam quae inlustrabit cuncta quae in aliqua obscuritate uersantur est igitur anima iuxta platonem substantia carens corpore semet ipsam mouens rationabilis et esse animam rem aliquam nullus ambigit mouet enim corpus praecedente inpetu quodam sensibus excitato sed quia cuncta quae sunt diuiduntur in decem genera quod cuiusque generis suscipiet proprietatem eidem generi sociabitur constat porro inter omnes ex omnibus categoriis proprium essentiae fore suscipere contrarias passiones uicissim et esse antiquissimam praenoscique generibus ceteris ut igitur corpus ut puta hominis essentia est sine ulla dubitatione propterea quod contrarias passiones uicissim suscipit ut aegritudinem et sospitatem turpitudinem et item decentiam sic animam essentiam fore aperte probatur quia haec quoque contrarias passiones uicissim suscipit ut iustitiam conpetit porro haec corporeae sospitati et item iniquitatem quae demum congruit corporeis morbis sicut pulchritudini quidem temperantia turpitudini libido item fortitudini quidem magnanimitas inbecillitati porro timiditas et ignauia et omnino bona quidem corporis ualitudo conparatur animae bonae ualitudini quae uirtus est mala uero corporis ualitudo uitiositati deinde anima sicut in superioribus constitit modulata est positaque in motu suo habetque cum numeris cognationem quae cuncta essentiae quidem non sunt sed iuxta ea quae sunt habentque essentiam uersantur si igitur proprium est essentiae uicissim contraria sustinere idem autem hoc etiam animae commune est procul dubio nihil est aliud anima quam essentia certe ridiculum id quod paret atque obsequitur essentiam esse concedere scilicet corpus quod uero dominatur et regit negare in substantia positum quoniam plato tam dignitate quam uirtutum praestantia uenerabilem dicit esse animam et plane corporis dominam cc et essentiam quidem fore animam sic probatur eandemque antiquiorem esse corpore nec ut entelechiam crescere cum conceptis seminibus cumque isdem maturari et ad perfectionem uenire sed quia duplex essentia est altera corporea altera carens corpore consequenter docebimus quod sit anima essentia carens corpore principio quod omne corpus penetret idque uiuificet proprium uero est hoc eius naturae quae est sine corpore ut dulcedinis quae peruadit melleum corpus ut lucis quae corpus arium penetrat nam si haec corpora essent uel adplicata corpori uel mixta uel concreta inuenirentur sed adplicata non sunt haec nec anima corpori nec enim ex adplicatione eius uita corpori prouenit sed quia anima per omnes se diffundit artus nec uero ex permixtione non enim esset unum quiddam anima sed multa commixta sed nec ex concretione nullum quippe corpus aliud corpus penetrare ualet usque quaque non ergo anima corpus est uel corporeum aliquid ut quidam putant sine corpore igitur deinde omne corpus uel intimo uel externo motu mouetur quae externo sine anima sunt quae interno cum anima itaque si corpus esset uel anima aliunde sumpta uteretur uel sine anima esset neutrum porro horum rationem habet est ergo sine corpore probatum quoque in superioribus quod motu intimo genuinoque moueatur et ex semet ipsa sequitur ergo ut etiam inmortalis sit et sine ulla generatione simplex etiam nec ex ulla conpositione cc hoc loco calumniari solent homines quibus ueri indagandi cura nulla est dicunt enim platonem in phaedro quidem adserere animam esse sine ulla conpositione proptereaque indissolubilem in timaeo tamen conpositam rem confiteri siquidem faciat eam constare ex indiuidua diuduaque substantia et item diuersa eademque alia natura conflante eam et uelut coagmentante ab opifice deo male ac miserabiliter nescientes conpositum id esse quod ex aliquo initio temporis factum sit ut nauim uel domum quiddam uero quod conpositum quidem non sit habeat tamen rationem conpositionis ut in musica symphonia quae diatessaron uocatur et item geometrica theoremata similiter ergo etiam generatum quidem quod ex aliquo temporis initio natum factumue sit ut statuam porro aliud esse longeque diuersum quod habeat rationem generationis intellegibilis ut sphaeram igitur cum dicit plato natam animam et ab opifice deo factam conpositamque non ex certo tempore initium substantiae dicit trahere nec ut quae ante non fuerit post esse coeperit sed quod habeat rationem ortus et conpositionis cum uero sine genitura et sine conpositione dicit aperte nullum ei dat initium nec ullam originem conpositionis cc alia igitur significatione diuersaque res generata et item alia diuersaque sine generatione anima esse dicitur a platone cuius diuersissimae uires sint est enim quaedam uirtus eius in ratiocinando et item alia quae dicitur uigor iracundiae et item quae cupit quae species sunt adpetitus quae tamen rationi naturaliter pareant erit igitur optima uirtus eius quae ratiocinatur ceterae secundae ac tertiae potestatis haec plato de anima sentit quae strictim breuiterque a nobis decursa sunt cc censet uero eam per omnes artus ac totum corpus meare et per singula membra uelut organa uim suam ostentare proinde et in sentiendo ad eam quidem referri omnia quae sensibus occurrant ea uero quae sensus referant esse diuersa quia igitur principales uires animae duae sunt una deliberatiua altera quae ad adpetendum quid inpellit et quia est deliberatiua quidem uirtus propria rationabilis animantis illa uero alia id ipsum animantis consequenter conpetentia uiribus et apta membra dimensa sunt cc rationabili uelut arx corporis et regia utpote uirtuti quae regali quadam eminentia praestet id est domicilium capitis in quo habitet animae principale quod ad similitudinem mundi sit exaedificatum teres et globosum purum separatumque ab ea quae cibo alimentisque nascatur inluuie in quo quidem domicilio sensus quoque habitent qui sunt tamquam comites rationis e signis scilicet ut de proximo sensibus interpellantibus statuatur super iis quae sentiuntur atque etiam intellectus a ratione aduocatus facile ab ea commonefiat eorum omnium quae quondam uidit imaginum recordatione ad ueri spectaculi commemorationem retractus quis enim nesciat quod quam rationem habet sensus aduersus deliberationem hanc deliberatio iuxta intellectum ex coniectura siquidem nascitur opinio ex opinione intellectus ut idem plato docuit in politia facile est adsequi naturalia arcana ex iis quae frequenter accidunt omnes quippe passiones corporeae quae mentem deliberationemque eius inpediunt non nisi in capite proueniunt phrenesis enim obliuio lapsus epilepticus furor atque atri fellis incendia ex arce capitis trahunt initio non quo mens deliberatioque eius laedatur proptereaque fiat obtunsior sed quod organum morbo inpeditum officium suum iuxta naturam inplere non possit nec animae iussis occurrere cerebrique sedes nullam opinor fert passionem prouenit enim passionis sensu hominis interitus quod si et ratio iis quae uidentur et quae uidentur rationi testimonium inuicem praebent utroque genere uerum sincerae fidei esse dogma platonis probatur quod animae uis principalis in cerebri locata sit sede cc illud uero aliud principale quod secundae dignitatis esse praediximus non rationabilis animantis sed id ipsum animantis commune ergo ut animalis in corde ac medietate ut uero rationabilis animantis in cerebro unde cetera quidem animalia uno utuntur principali quod in corde est at uero homo duobus uno in corde altero in capite certe hominis membra sequuntur ordinationem mundani corporis quare si mundus animaque mundi huius sunt ordinationis ut summitas quidem sit dimensa caelestibus hisque subiecta diuinis potestatibus quae adpellantur angeli et daemones in terra uero terrestribus et imperant quidem caelestia exequuntur uero angelicae potestates reguntur porro terrena prima summum locum obtinentia secunda medietatem ea uero quae subiecta sunt imum consequenter etiam in natura hominis est quiddam regale est aliud quoque in medio positum est tertium in imo summum quod imperat medium quod agit tertium quod regitur et administratur imperat igitur anima exequitur uigor eius in pectore constitutus reguntur et dispensantur cetera pube tenus et infra cc atque hanc eandem ordinationem inuenimus etiam in libris politiae in quibus cum ea iustitia quaereretur qua homines aduersum se utuntur haec porro tunc conualescit cum animae potestates opificia sua recognoscunt nec aliena adpetunt ex unius hominis ingenio ad inlustre ciuitatis et populi confugit exemplum et de gentium disputat iustitia principales quidem urbis illius uiros ut prudentissimos sapientissimosque editiores urbis locos habitare iussit post hos militarem atque in armis positam iuuentutem quibus subiecit sellularios atque uulgares ut illi quidem ut sapientes praecepta dent militares agant atque exequantur uulgares uero conpetens et utile praebeant ministerium sic animam quoque ordinatam uidemus rationabilem quidem partem eius ut sapientissimam principem partem obtinentem tamquam totius corporis capitolium uigorem uero qui est iracundiae similis ut militarem iuuentutem in cordis castris manentem uulgare et sellularium quod est cupiditas seu libido inferioribus abditum occultatumque natura cc cum igitur inquit horum omnium consensus talis erit et quasi quaedam conspiratio ut quod oportet praecipere recte officium suum conpleat huic pareat quod est dignitatis secundae postremum uero atque ultimum morem gerat melioribus tunc non solum hominum uita sed etiam ciuitatum et gentium erit laudabilis et adprime beata ex quibus ostendit plato ueram hominis proprietatem in capite consistere cuius species sit mundi formae simillima et quod germana sustentetur anima uiuificantis animae corpus uniuersae rei cuique cuncta cognitionis rerum instrumenta sensus uidelicet adiuncta sint quo quae aguntur extra indicio uicinorum sensuum mens adsequatur quibus quidem sensibus minime fuit opus mundo quippe nihil extra ambitum mundi est aut agitur at uero perfectae hominis instructioni sunt sensus admodnm necessarii quia initium et quasi quaedam intellegendi sapiendique semina sunt in sentiendo cc deinde causam demonstrat cur capiti cetera membra subiecta sint oportebat inquit animal terrenis negotiis praefici terrae autem superficies iniqua ex parte maxima decliuibus et item adcliuibus iupedimentis erat igitur inpossibile motu capitis naturali hoc est globosa decursione terras obiri proptereaque diuinae potestates uehiculum consimilis eiusdemque naturae capiti ceterum corpus et quae motui futura erant necessaria membra subtexuerunt quo rationis domicilium ceteris emineret quodque ex translatiuis motibus quaedam est praecedendi coniugatio retro quidem unde est exordium motus ante autem ad quod fit inpetus procedendi officium commodius inquit uisum est quam recedendi p a opinor ideo quia mundi quoque motus agitur in antecedentia naturaeque animalium congruentius est progredi quam recessim moueri totius denique corporis conformatio prouida naturae sollertia sic ordinata est ore uultuque ad praecedentia uersum locata ducibus quoque ad spatiandum sensibus prorsum spectantibus de uisu cc dehinc subtexit de sensibus et organis sentiendi et incipit ab optimo praeclarissimoque sensuum omnium uisu causas quibus uidemus edisserens sed quoniam de hoc plerique alii post ipsum opiniones uarias libris conditis sunt executi eas quae sunt in honore perstringam quo perfectior propositae rei tractatus habeatur omnes qui rerum initia corpora censuerunt uel coetu innumerabilium minutorum congesto inani uel perpetuorum continuata proceritate dicunt uidere nos simulacrorum incursionibus fluidam quippe materiem formatas iuxta sui similitudinem exundare subtiles corporum fusiones quae sunt uisibilium simulacra rerum eaque cum uisus noster incurrerit hausta et recepta meatibus transmittat ad eum per quem sentimus spiritum cumque delicatior simulacri moles erit separatur panditurque uisus opinor et candida tunc quae sentiuntur uidentur si corpulentior confundunt aciem et uidentur atra atque ad eundem modum cetera formata et colorata pro formarum et colorum cognatione multaque ab his dicuntur alia in eundem modum quibus singulis inmorandum non erit cc at uero heraclitus intimum motum qui est intentio animi siue animaduersio porrigi dicit per oculorum meatus atque ita tangere tractareque uisenda stoici uero uidendi causam in natiui spiritus intentione constituunt cuius effigiem coni similem uolunt hoc quippe progresso ex oculorum penetrali quod adpellatur pupula et ab exordio tenui quo magis porrigitur in soliditatem opimato exordio penes id quod uidetur locata fundi omnifariam dilatarique uisus inlustratione quodque omnis natura modo mensuraque moueatur spatii quoque magnitudinisque coni modum fore eaque quae neque ualde adplicata uisui nec nimium distantia uisibilia clare uideri certe conum ipsum pro modo mensuraque intentionis augeri et prout basis eius uel directa uel inflexa erit incidetque in contemplabilem speciem ita adparebunt quae uidentur oneraria quippe nauis eminus uisa perexigua adparet deficiente contemplationis uigore nec se per omnia nauis membra fundente spiritu turris item quadrata rotunditatem simulat cylindri atque etiam ex obliquo uisa porticus in exile deficit oculorum deprauatione sic etiam stellarum ignis exiguus adparet atque ipse sol multis partibus quam terra maior intra bipedalis diametri ambitum cernitur sentire porro mentem putant perinde ut eam pepulerit spiritus qui id quod ipse patitur ex uisibilium specierum concretione mentis intimis tradit porrectus siquidem et ueluti patefactus candida esse denuntiat quae uidentur confusus porro et confaecatior atra et tenebrosa significat similisque eius passio est eorum qui marini piscis contagione torpent siquidem per linum et harundinem perque manus serpat uirus illud penetretque intimum sensum cc geometrae cum peripateticis concinentes radii effusione uisum operari putant cum per fulgidam lucidamque pupulae stolam in directum emicans radius serenam porrigit lineam quae gyris oculorum circumuecta motibus dispergat undique lucem contemplationis quippe teres et leuis oculi globus et umori lubrico uelut innatans sequacem lineam uisus utrobique facile contorquet ergo notae geometricae conparant quod uidetur et illuc uersum ferri censent uisus intentionem sed ob nimiam repentinamque conuersionem omnia uideri per inlustrem contuentis superficiem putant ut cum in theatro alioue quolibet conuentu popularis multitudinis decursis strictim uultuum partibus totum populum uidere nobis uidemur cc idem aiunt uidere nos uel tuitione quam phasin uocant uel intuitione quam emphasin adpellant uel detuitione quam paraphasin nominant tuitione quidem ut quae simpliciter et prompte uidentur quaeque clementer uisum recipientia minime eum a se repellunt ut flexus quin immo fractus rursum ad oculos redeat intuitione uero ut quae fragmento radii recurrente ad oculorum aciem uidentur qualia sunt quae in speculis et aqua considerantur ceteris item quorum tersa est quidem superficies sed ob nimiam densitatem idoneus uigor ad repellendum quod offenderit ergo etiam radius in quo est uis uidendi fractus in speculo facit angulum quem contineant duae lineae una quae ab oculo profecta peruenit ad speculum altera quae a speculo recurrit ad uultum qui quidem angulus cum erit acutus imaginem uultuum nostrorum facit in speculo uideri remeante ad uultum acie atque inde occulte praecipitante simulacrum in speculi sinum ex quo fit ut uultus noster transisse ad speculum putetur quomodoque simulacrum e speculo resultans e diuerso uidetur consistere perinde ac si duo contra stantes dexteras partes sinistris sinistras item dexteris obuias habeant sic aduersum nos imagines nostrae dexteras et sinistras partes cum inmutatione demonstrant idemque angulus acutus si ex aliqua conuersione uel inmutata qualitate positionis erit acutior et procerior factus longius euagatus cuncta quae retro nos sunt in speculo uideri facit quod si non acutus sed rectus erit angulus tunc ea quae ad directum rigorem supra nos erunt uidebuntur sin uero hebes et latior ea quae contra nos excelsiora sunt adparebunt cc nullo porro angulo facto nec fracto radio nulla in speculis dumtaxat imago prouenit ut in globosis et sphaerae similibus uasis at uero si talis erit speculi figura ut sit eius concaua superficies et tornata in modum scapii quadrati uel imbricis dehinc intueamur hoc idem speculum ita conuersum ut rectus cernatur imbrex margines porro eius seu supercilia hinc illinc pro lateribus adsistant tunc opinor radius incidens et infractus ob leuem speculi rigidamque soliditatem in proximum latus eius delabitur in decimani apicis effigiem ita dexteri lateris imagine in sinistrum sinistri item in dexterum ob eminentiam marginis utriusque deiecta dexterae partes nostrae etiam in speculo dexterae sinistraeque item sinistrae uidebuntur et erit imaginis falsae remedium imago falsa hoc idem speculum si demum ita erit aduersum nos locatum ut eminentium marginum alter superior sit alter inferior nec rectus sed obliquus cernatur imbrex resupinas ostentat imagines et simulacra praepostera ob similem lapsum fracti radii per adcliuia directus quippe uisus ad speculi supercilia cum quidem superiorem conspexerit eminentiam deicitur simulacrum ad ima resupinum cum uero inferiorem facit saltum uultus ad marginem superiorem cc indicat porro causam prauae intuitionis fore in radii fragmine commentum tale etenim si duo specula sic conlocentur ut unum sit ante uultum alterum a tergo obliquatum ne inpediatur obiectu corporis uisus radii commeantis tunc occipitium nostrum uidemus in speculo quod habetur a tergo quod non fieret nisi radius uisualis adplicans se ad speculum aduersum fractusque eius obiectu faceret angulum ex quo rursum recurrens in posterius se speculum arietaret rursumque illic angulo facto desineret in occipitii sedem atque ita quod uero uisu non sentitur discursantis aciei lumine proditur similiter cum in modum sectae concauae sphaerae formatum erit speculum maiores ueris uultus adparent ideo quod undique se fundente radii lumine uelut exaestuans imago porrigitur cc quae autem paraphasis ab his adpellatur prouenit quotiens non in cute speculi sed introrsum et tamquam in penetralibus simulacrum inuenitur obumbrante aliqua nigredine ut in perlucidi quidem sed fusci uitri lamina uel stagnis atris ex alto profundo tunc quippe uisus ingreditur non adeo densam cutem et uidet interiora sed non adeo clare infringitur tamen radius ob tersam perlucidae materiae superficiem et obumbrationem atri coloris usque adeo ut ipsi etiam nosmet uidentes intra speculum nosmet putemus consistere nec os nostrum e speculo sed intra speculum uidere quae causa est ut cum accedimus ad speculum imago etiam proximare et cum redimus illa etiam uideatur una recedere cc idem unum esse radium qui ex utroque oculo porrigitur argumentantur ex ea passione quae hypochysis dicitur et ex uisu eorum qui duplicia uidere creduntur et habere pupulas binas etenim cum crassus umor ita oculos obsederit ut non omnem eorum occupauerit et obtexerit ambitum sed in medietate constiterit liberis hinc inde partibus uisus tunc scisso radio diuiditur bifariam uisus et qui hoc uitio laborant duplicia uidere se censent ergo etiam in geminis pupulis idem uitium detegit medicorum experientia namque bicori naturali quidem pupula recte quae sunt uidentur illa uero alia simulacra rerum quapropter medici quod plus est quam natura desiderat tollunt et illam praeter naturam pupulam interimunt inposita cicatrice quo facto reuocatur uisus naturalis integritas hae sunt de uisu probatae sententiae ueterum qui mihi uidentur acceptis occasionibus a platone suum proprium fecisse dogma nam cum ille perfectam rationem attulerit docueritque tam ipsam causam uidendi quam cetera quae causam sequuntur atque adiuuant et sine quibus non potest uisus existere iuniores sumptis ex plena sententia partibus de isdem partibus tamquam de uniuersitate senserunt proptereaque ut qui uera dicant merito mouent sed quia nulla partis perfectio est aliquantenus succidunt ut exposita platonis sententia res ipsa monstrabit cc censet enim plato lumen ex oculis profundi purum et liquatum quod sit uelut flos quidam ignis intimi nostri habens cum solstitiali lumine cognationem solis porro lumen instrumentum animae fore ad uisibilium specierum contemplationem siquidem ad oculos feratur quorum leuigata soliditas et tersa rotunditas utpote munita tunicis textis tenui neruorum subtemine fert facile obuiam lucem medietas uero in qua constituitur uidendi uis delicati corporis et sincerae propemodumque incorporeae puritatis admittit contemplationis ingressum causaque principalis uidendi lumen est intimum nec tamen usque quaque perfecta et sufficiens ad muneris conpetentis perfunctionem opus est quippe adiumento cognati extimi luminis maxime quidem solstitialis alias tamen etiam eorum quae solis lumen imitantur igitur extimum lumen adcorporatum lumini quod ex oculis fluit confirmat illud et facit idoneum obtutibus fluere proptereaque ducit ex ipsis corporibus quae uidentur colores colorem porro proprium esse uisus sensum quis nesciat flamma est igitur quaedam inquit corporum color infundens superficiem quae cum erit aequalis oculorum capacitati manifesta sunt atque erunt quae uidentur cum uero minor clara et candida ut quae patulus et apertus uisus admittat si uero maior erit color qui ex corporibus euaporatur quam est oculorum ambitus tegitur confunditurque acies et quae uidentur atri coloris uidentur cc tribus ergo his concurrentibus uisus existit trinaque est ratio uidendi lumen caloris intimi per oculos means quae principalis est causa lumen extra positum consanguineum lumini nostro quod simul operatur et adiuuat lumen quoque quod ex corporibus uisibilium 