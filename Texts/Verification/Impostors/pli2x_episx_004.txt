perquam honorificum ut darer prouincialibus patronus si ab ipso me impetrassent legati rursus inducti iterum me iam praesentem aduocatum postulauerunt implorantes fidem meam quam essent contra massam baebium experti allegantes patrocini foedus secuta est senatus clarissima assensio quae solet decreta praecurrere tum ego desino inquam patres conscripti putare me iustas excusationis causas attulisse placuit et modestia sermonis et ratio compulit autem me ad hoc consilium non solum consensus senatus quamquam hic maxime uerum et alii quidam minores sed tamen numeri ueniebat in mentem priores nostros etiam singulorum hospitum iniurias uoluntariis accusationibus exsecutos quo deformius arbitrabar publici hospitii iura neglegere praeterea cum recordarer quanta pro isdem baeticis superiore aduocatione etiam pericula subissem conseruandum ueteris officii meritum nouo uidebatur est enim ita comparatum ut antiquiora beneficia subuertas nisi illa posterioribus cumules nam quamlibet saepe obligati si quid unum neges hoc solum meminerunt quod negatum est ducebar etiam quod decesserat classicus amotumque erat quod in eiusmodi causis solet esse tristissimum periculum senatoris uidebam ergo aduocationi meae non minorem gratiam quam si uiueret ille propositam inuidiam nullam in summa computabam si munere hoc iam tertio fungerer faciliorem mihi excusationem fore si quis incidisset quem non deberem accusare nam cum est omnium officiorum finis aliquis tum optime libertati uenia obsequio praeparatur audisti consilii mei motus superest alterutra ex parte iudicium tuum in quo mihi aeque iucunda erit simplicitas dissentientis quam comprobantis auctoritas uale c plinius baebio macro suo s pergratum est mihi quod tam diligenter libros auunculi mei lectitas ut habere omnes uelis quaerasque qui sint omnes fungar indicis partibus atque etiam quo sint ordine scripti notum tibi faciam est enim haec quoque studiosis non iniucunda cognitio de iaculatione equestri unus hunc cum praefectus alae militaret pari ingenio curaque composuit de uita pomponi secundi duo a quo singulariter amatus hoc memoriae amici quasi debitum munus exsoluit bellorum germaniae uiginti quibus omnia quae cum germanis gessimus bella collegit incohauit cum in germania militaret somnio monitus astitit ei quiescenti drusi neronis effigies qui germaniae latissime uictor ibi periit commendabat memoriam suam orabatque ut se ab iniuria obliuionis assereret studiosi tres in sex uolumina propter amplitudinem diuisi quibus oratorem ab incunabulis instituit et perficit dubii sermonis octo scripsit sub nerone nouissimis annis cum omne studiorum genus paulo liberius et erectius periculosum seruitus fecisset a fine aufidi bassi triginta unus naturae historiarum triginta septem opus diffusum eruditum nec minus uarium quam ipsa natura miraris quod tot uolumina multaque in his tam scrupulosa homo occupatus absoluerit magis miraberis si scieris illum aliquamdiu causas actitasse decessisse anno sexto et quinquagensimo medium tempus distentum impeditumque qua officiis maximis qua amicitia principum egisse sed erat acre ingenium incredibile studium summa uigilantia lucubrare uulcanalibus incipiebat non auspicandi causa sed studendi statim a nocte multa hieme uero ab hora septima uel cum tardissime octaua saepe sexta erat sane somni paratissimi non numquam etiam inter ipsa studia instantis et deserentis ante lucem ibat ad uespasianum imperatorem nam ille quoque noctibus utebatur inde ad delegatum sibi officium reuersus domum quod reliquum temporis studiis reddebat post cibum saepe quem interdiu leuem et facilem ueterum more sumebat aestate si quid otii iacebat in sole liber legebatur adnotabat excerpebatque nihil enim legit quod non excerperet dicere etiam solebat nullum esse librum tam malum ut non aliqua parte prodesset post solem plerumque frigida lauabatur deinde gustabat dormiebatque minimum mox quasi alio die studebat in cenae tempus super hanc liber legebatur adnotabatur et quidem cursim memini quendam ex amicis cum lector quaedam perperam pronuntiasset reuocasse et repeti coegisse huic auunculum meum dixisse intellexeras nempe cum ille adnuisset cur ergo reuocabas decem amplius uersus hac tua interpellatione perdidimus tanta erat parsimonia temporis surgebat aestate a cena luce hieme intra primam noctis et tamquam aliqua lege cogente haec inter medios labores urbisque fremitum in secessu solum balinei tempus studiis eximebatur cum dico balinei de interioribus loquor nam dum destringitur tergiturque audiebat aliquid aut dictabat in itinere quasi solutus ceteris curis huic uni uacabat ad latus notarius cum libro et pugillaribus cuius manus hieme manicis muniebantur ut ne caeli quidem asperitas ullum studii tempus eriperet qua ex causa romae quoque sella uehebatur repeto me correptum ab eo cur ambularem poteras inquit has horas non perdere nam perire omne tempus arbitrabatur quod studiis non impenderetur hac intentione tot ista uolumina peregit electorumque commentarios centum sexaginta mihi reliquit opisthographos quidem et minutissimis scriptos qua ratione multiplicatur hic numerus referebat ipse potuisse se cum procuraret in hispania uendere hos commentarios larcio licino quadringentis milibus nummum et tunc aliquanto pauciores erant nonne uidetur tibi recordanti quantum legerit quantum scripserit nec in officiis ullis nec in amicitia principis fuisse rursus cum audis quid studiis laboris impenderit nec scripsisse satis nec legisse quid est enim quod non aut illae occupationes impedire aut haec instantia non possit efficere itaque soleo ridere cum me quidam studiosum uocant qui si comparer illi sum desidiosissimus ego autem tantum quem partim publica partim amicorum officia distringunt quis ex istis qui tota uita litteris assident collatus illi non quasi somno et inertiae deditus erubescat extendi epistulam cum hoc solum quod requirebas scribere destinassem quos libros reliquisset confido tamen haec quoque tibi non minus grata quam ipsos libros futura quae te non tantum ad legendos eos uerum etiam ad simile aliquid elaborandum possunt aemulationis stimulis excitare uale c plinius annio seuero suo s ex hereditate quae mihi obuenit emi proxime corinthium signum modicum quidem sed festiuum et expressum quantum ego sapio qui fortasse in omni re in hac certe perquam exiguum sapio hoc tamen signum ego quoque intellego est enim nudum nec aut uitia si qua sunt celat aut laudes parum ostentat effingit senem stantem ossa musculi nerui uenae rugae etiam ut spirantis apparent rari et cedentes capilli lata frons contracta facies exile collum pendent lacerti papillae iacent uenter recessit a tergo quoque eadem aetas ut a tergo aes ipsum quantum uerus color indicat uetus et antiquum talia denique omnia ut possint artificum oculos tenere delectare imperitorum quod me quamquam tirunculum sollicitauit ad emendum emi autem non ut haberem domi neque enim ullum adhuc corinthium domi habeo uerum ut in patria nostra celebri loco ponerem ac potissimum in iouis templo uidetur enim dignum templo dignum deo donum tu ergo ut soles omnia quae a me tibi iniunguntur suscipe hanc curam et iam nunc iube basim fieri ex quo uoles marmore quae nomen meum honoresque capiat si hos quoque putabis addendos ego signum ipsum ut primum inuenero aliquem qui non grauetur mittam tibi uel ipse quod mauis afferam mecum destino enim si tamen officii ratio permiserit excurrere isto gaudes quod me uenturum esse polliceor sed contrahes frontem cum adiecero ad paucos dies neque enim diutius abesse me eadem haec quae nondum exire patiuntur uale c plinius caninio rufo suo s modo nuntiatus est silius italicus in neapolitano suo inedia finisse uitam causa mortis ualetudo erat illi natus insanabilis clauus cuius taedio ad mortem irreuocabili constantia decucurrit usque ad supremum diem beatus et felix nisi quod minorem ex liberis duobus amisit sed maiorem melioremque florentem atque etiam consularem reliquit laeserat famam suam sub nerone credebatur sponte accusasse sed in uitelli amicitia sapienter se et comiter gesserat ex proconsulatu asiae gloriam reportauerat maculam ueteris industriae laudabili otio abluerat fuit inter principes ciuitatis sine potentia sine inuidia salutabatur colebatur multumque in lectulo iacens cubiculo semper non ex fortuna frequenti doctissimis sermonibus dies transigebat eum a scribendo uacaret scribebat carmina maiore cura quam ingenio non numquam iudicia hominum recitationibus experiebatur nouissime ita suadentibus annis ab urbe secessit seque in campania tenuit ac ne aduentu quidem noui principis inde commotus est magna caesaris laus sub quo hoc liberum fuit magna illius qui hac libertate ausus est uti erat usque ad emacitatis reprehensionem plures isdem in locis uillas possidebat adamatisque nouis priores neglegebat multum ubique librorum multum statuarum multum imaginum quas non habebat modo uerum etiam uenerabatur uergili ante omnes cuius natalem religiosius quam suum celebrabat neapoli maxime ubi monimentum eius adire ut templum solebat in hac tranquillitate annum quintum et septuagensimum excessit delicato magis corpore quam infirmo utque nouissimus a nerone factus est consul ita postremus ex omnibus quos nero consules fecerat decessit illud etiam notabile ultimus ex neronianis consularibus obiit quo consule nero periit quod me recordantem fragilitatis humanae miseratio subit quid enim tam circumcisum tam breue quam hominis uita longissima an non uidetur tibi nero modo modo fuisse cum interim ex iis qui sub illo gesserant consulatum nemo iam superest quamquam quid hoc miror nuper piso pater pisonis illius qui ualerio festo per summum facinus in africa occisus est dicere solebat neminem se uidere in senatu quem consul ipse sententiam rogauisset tam angustis terminis tantae multitudinis uiuacitas ipsa concluditur ut mihi non uenia solum dignae uerum etiam laude uideantur illae regiae lacrimae nam ferunt xersen cum immensum exercitum oculis obisset illacrimasse quod tot milibus tam breuis immineret occasus sed tanto magis hoc quidquid est temporis futilis et caduci si non datur factis nam horum materia in aliena manu certe studiis proferamus et quatenus nobis denegatur diu uiuere relinquamus aliquid quo nos uixisse testemur scio te stimulis non egere me tamen tui caritas euocat ut currentem quoque instigem sicut tu soles me hesiod op cum inuicem se mutuis exhortationibus amici ad amorem immortalitatis exacuunt uale c plinius suetonio tranquillo suo s facis pro cetera reuerentia quam mihi praestas quod tam sollicite petis ut tribunatum quem a neratio marcello clarissimo uiro impetraui tibi in caesennium siluanum propinquum tuum transferam mihi autem sicut iucundissimum ipsum te tribunum ita non minus gratum alium per te uidere neque enim esse congruens arbitror quem augere honoribus cupias huic pietatis titulis inuidere qui sunt omnibus honoribus pulchriores uideo etiam cum sit egregium et mereri beneficia et dare utramque te laudem simul assecuturum si quod ipse meruisti alii tribuas praeterea intellego mihi quoque gloriae fore si ex hoc tuo facto non fuerit ignotum amicos meos non gerere tantum tribunatus posse uerum etiam dare quare ego uero honestissimae uoluntati tuae pareo neque enim adhuc nomen in numeros relatum est ideoque liberum est nobis siluanum in locum tuum subdere cui cupio tam gratum esse munus tuum quam tibi meum est uale c plinius cornelio miniciano suo s possum iam perscribere tibi quantum in publica prouinciae baeticae causa laboris exhauserim nam fuit multiplex actaque est saepius cum magna uarietate unde uarietas unde plures actiones caecilius classicus homo foedus et aperte malus proconsulatum in ea non minus uiolenter quam sordide gesserat eodem anno quo in africa marius priscus erat autem priscus ex baetica ex africa classicus inde dictum baeticorum ut plerumque dolor etiam uenustos facit non illepidum ferebatur dedi malum et accepi sed marium una ciuitas publice multique priuati reum peregerunt in classicum tota prouincia incubuit ille accusationem uel fortuita uel uoluntaria morte praeuertit nam fuit mors eius infamis ambigua tamen ut enim credibile uidebatur uoluisse exire de uita cum defendi non posset ita mirum pudorem damnationis morte fugisse quem non puduisset damnanda committere nihilo minus baetica etiam in defuncti accusatione perstabat prouisum hoc legibus intermissum tamen et post longam intercapedinem tunc reductum addiderunt baetici quod simul socios ministrosque classici detulerunt nominatimque in eos inquisitionem postulauerunt aderam bacticis mecumque lucceius albinus uir in dicendo copiosus ornatus quem ego cum olim mutuo diligerem ex hac officii societate amare ardentius coepi habet quidem gloria in studiis praesertim quiddam nobis tamen nullum certamen nulla contentio cum uterque pari iugo non pro se sed pro causa niteretur cuius et magnitudo et utilitas uisa est postulare ne tantum oneris singulis actionibus subiremus uerebamur ne nos dies ne uox ne latera deficerent si tot crimina tot reos uno uelut fasce complecteremur deinde ne iudicum intentio multis nominibus multisque causis non lassaretur modo uerum etiam confunderetur mox ne gratia singulorum collata atque permixta pro singulis quoque uires omnium acciperet postremo ne potentissimi uilissimo quoque quasi piaculari dato alienis poenis elaberentur etenim tum maxime fauor et ambitio dominatur cum sub aliqua specie seueritatis delitescere potest erat in consilio sertorianum illud exemplum qui robustissimum et infirmissimum militem iussit caudam equi reliqua nosti nam nos quoque tam numerosum agmen reorum ita demum uidebamus posse superari si per singulos carperetur placuit in primis ipsum classicum ostendere nocentem hic aptissimus ad socios eius et ministros transitus erat quia socii ministrique probari nisi illo nocente non poterant ex quibus duos statim classico iunximus baebium probum et fabium hispanum utrumque gratia hispanum etiam facundia ualidum et circa classicum quidem breuis et expeditus labor sua manu reliquerat scriptum quid ex quaque re quid ex quaque causa accepisset miserat etiam epistulas romam ad amiculam quandam iactantes et gloriosas his quidem uerbis io io liber ad te uenio iam sestertium quadragiens redegi parte uendita baeticorum circa hispanum et probum multum sudoris horum ante quam crimina ingrederer necessarium credidi elaborare ut constaret ministerium crimen esse quod nisi fecissem frustra ministros probassem neque enim ita defendebantur ut negarent sed ut necessitati ueniam precarentur esse enim se prouinciales et ad omne proconsulum imperium metu cogi solet dicere claudius restitutus qui mihi respondit uir exercitatus et uigilans et quamlibet subitis paratus numquam sibi tantum caliginis tantum perturbationis offusum quam cum praerepta et extorta defensioni suae cerneret in quibus omnem fiduciam reponebat consilii nostri exitus fuit bona classici quae habuisset ante prouinciam placuit senatui a reliquis separari illa filiae haec spoliatis relinqui additum est ut pecuniae quas creditoribus soluerat reuocarentur hispanus et probus in quinquennium relegati adeo graue uisum est quod initio dubitabatur an omnino crimen esset post paucos dies claudium fuscum classici generum et stilonium priscum qui tribunus cohortis sub classico fuerat accusauimus dispari euentu prisco in biennium italia interdictum absolutus est fuscus actione tertia commodissimum putauimus plures congregare ne si longius esset extracta cognitio satietate et taedio quodam iustitia cognoscentium seueritasque languesceret et alioqui supererant minores rei data opera hunc in locum reseruati excepta tamen classici uxore quae sicut implicita suspicionibus ita non satis conuinci probationibus uisa est nam classici filia quae et ipsa inter reos erat ne suspicionibus quidem haerebat itaque cum ad nomen eius in extrema actione uenissem neque enim ut initio sic etiam in fine uerendum erat ne per hoc totius accusationis auctoritas minueretur honestissimum credidi non premere immerentem idque ipsum dixi et libere et uarie nam modo legatos interrogabam docuissentne me aliquid quod re probari posse confiderent modo consilium a senatu petebam putaretne debere me si quam haberem in dicendo facultatem in iugulum innocentis quasi telum aliquod intendere postremo totum locum hoc fine conclusi dicet aliquis iudicas ergo ego uero non iudico memini tamen me aduocatum ex iudicibus datum hic numerosissimae causae terminus fuit quibusdam absolutis pluribus damnatis atque etiam relegatis aliis in tempus aliis in perpetuum eodem senatus consulto industria fides constantia nostra plenissimo testimonio comprobata est dignum solumque par pretium tanti laboris concipere animo potes quam simus fatigati quibus totiens agendum totiens altercandum tam multi testes interrogandi subleuandi refutandi iam illa quam ardua quam molesta tot reorum amicis secreto rogantibus negare aduersantibus palam obsistere referam unum aliquid ex iis quae dixi cum mihi quidam e iudicibus ipsis pro reo gratiosissimo reclamarent non minus inquam hic innocens erit si ego omnia dixero coniectabis ex hoc quantas contentiones quantas etiam offensas subierimus dumtaxat ad breue tempus nam fides in praesentia eos quibus resistit offendit deinde ab illis ipsis suspicitur laudaturque non potui magis te in rem praesentem perducere dices non fuit tanti quid enim mihi cum tam longa epistula nolito ergo identidem quaerere quid romae geratur et tamen memento non esse epistulam longam quae tot dies tot cognitiones tot denique reos causasque complexa sit quae omnia uideor mihi non minus breuiter quam diligenter persecutus temere dixi diligenter succurrit quod praeterieram et quidem sero sed quamquam praepostere reddetur facit hoc homerus multique illius exemplo est alioqui perdecorum a me tamen non ideo fiet e testibus quidam siue iratus quod euocatus esset inuitus siue subornatus ab aliquo reorum ut accusationem exarmaret norbanum licinianum legatum et inquisitorem reum postulauit tamquam in causa castae uxor haec classici praeuaricaretur est lege cautum ut reus ante peragatur tunc de praeuaricatore quaeratur uidelicet quia optime ex accusatione ipsa accusatoris fides aestimatur norbano tamen non ordo legis non legati nomen non inquisitionis officium praesidio fuit tanta conflagrauit inuidia homo alioqui flagitiosus et domitiani temporibus usus ut multi electusque tunc a prouincia ad inquirendum non tamquam bonus et fidelis sed tamquam classici inimicus erat ab illo relegatus dari sibi diem edi crimina postulabat neutrum impetrauit coactus est statim respondere respondit malum prauumque ingenium hominis facit ut dubitem confidenter an constanter certe paratissime obiecta sunt multa quae magis quam praeuaricatio nocuerunt quin etiam duo consulares pomponius rufus et libo frugi laeserunt eum testimonio tamquam apud iudicem sub domitiano salui liberalis accusatoribus adfuisset damnatus et in insulam relegatus est itaque cum castam accusarem nihil magis pressi quam quod accusator eius praeuaricationis crimine corruisset pressi tamen frustra accidit enim res contraria et noua ut accusatore praeuaricationis damnato rea absolueretur quaeris quid nos dum haec aguntur indicauimus senatui ex norbano didicisse nos publicam causam rursusque debere ex integro discere si ille praeuaricator probaretur atque ita dum ille peragitur reus sedimus postea norbanus omnibus diebus cognitionis interfuit eandemque usque ad extremum uel constantiam uel audaciam pertulit interrogo ipse me an aliquid omiserim rursus et rursus paene omisi summo die saluius liberalis reliquos legatos grauiter increpuit tamquam non omnes quos mandasset prouincia reos peregissent atque ut est uehemens et disertus in discrimen adduxit protexi uiros optimos eosdemque gratissimos mihi certe debere se praedicant quod illum turbinem euaserint hic erit epistulae finis re uera finis litteram non addam etiamsi adhuc aliquid praeterisse me sensero uale c plinius uestricio spurinnae suo et cottiae s composuisse me quaedam de filio uestro non dixi uobis eum proxime apud uos fui primum quia non ideo scripseram ut dicerem sed ut meo amori meo dolori satisfacerem deinde quia te spurinna cum audisses recitasse me ut mihi ipse dixisti quid recitassem simul audisse credebam praeterea ueritus sum ne uos festis diebus confunderem si in memoriam grauissimi luctus reduxissem nunc quoque paulisper haesitaui id solum quod recitaui mitterem exigentibus uobis an adicerem quae in aliud uolumen cogito reseruare neque enim affectibus meis uno libello carissimam mihi et sanctissimam memoriam prosequi satis est cuius famae latius consuletur si dispensata et digesta fuerit uerum haesitanti mihi omnia quae iam composui uobis exhiberem an adhuc aliqua differrem simplicius et amicius uisum est omnia praecipue cum affirmetis intra uos futura donec placeat emittere quod superest rogo ut pari simplicitate si qua existimabitis addenda commutanda omittenda indicetis mihi difficile est huc usque intendere animum in dolore difficile sed tamen ut scalptorem ut pictorem qui filii uestri imaginem faceret admoneretis quid exprimere quid emendare deberet ita me quoque formate regite qui non fragilem et caducam sed immortalem ut uos putatis effigiem conor efficere quae hoc diuturnior erit quo uerior melior absolutior fuerit ualete c plinius iulio genitori suo s est omnino artemidori nostri tam benigna natura ut officia amicorum in maius extollat inde etiam meum meritum ut uera ita supra meritum praedicatione circumfert equidem cum essent philosophi ab urbe summoti fui apud illum in suburbano et quo notabilius hoc est periculosius esset fui praetor pecuniam etiam qua tunc illi ampliore opus erat ut aes alienum exsolueret contractum ex pulcherrimis causis mussantibus magnis quibusdam et locupletibus amicis mutuatus ipse gratuitam dedi atque haec feci cum septem amicis meis aut occisis aut relegatis occisis senecione rustico heluidio relegatis maurico gratilla arria fannia tot circa me iactis fulminibus quasi ambustus mihi quoque impendere idem exitium certis quibusdam notis augurarer non ideo tamen eximiam gloriam meruisse me ut ille praedicat credo sed tantum effugisse flagitium nam et c musonium socerum eius quantum licitum est per aetatem cum admiratione dilexi et artemidorum ipsum iam tum cum in syria tribunus militarem arta familiaritate complexus sum idque primum non nullius indolis dedi specimen quod uirum aut sapientem aut proximum simillimumque sapienti intellegere sum uisus nam ex omnibus qui nunc se philosophos uocant uix unum aut alterum inuenies tanta sinceritate tanta ueritate mitto qua patientia corporis hiemes iuxta et aestates ferat ut nullis laboribus cedat ut nihil in cibo in potu uoluptatibus tribuat ut oculos animumque contineat sunt haec magna sed in alio in hoc uero minima si ceteris uirtutibus comparentur quibus meruit ut a c musonio ex omnibus omnium ordinum assectatoribus gener assumeretur quae mihi recordanti est quidem iucundum quod me cum apud alios tum apud te tantis laudibus cumulat uereor tamen ne modum excedat quem benignitas eius illuc enim unde coepi reuertor solet non tenere nam in hoc uno interdum uir alioqui prudentissimus honesto quidem sed tamen errore uersatur quod pluris amicos suos quam sunt arbitratur uale c plinius catilio seuero suo s ueniam ad cenam sed iam nunc paciscor sit expedita sit parca socraticis tantum sermonibus abundet in his quoque teneat modum erunt officia antelucana in quae incidere impune ne catoni quidem licuit quem tamen c caesar ita reprehendit ut laudet describit enim eos quibus obuius fuerit cum caput ebrii retexissent erubuisse deinde adicit putares non ab illis catonem sed illos a catone deprehensos potuitne plus auctoritatis tribui catoni quam si ebrius quoque tam uenerabilis erat nostrae tamen cenae ut apparatus et impendii sic temporis modus constet neque enim ii sumus quos uituperare ne inimici quidem possint nisi ut simul laudent uale c plinius uoconio romano suo s librum quo nuper optimo principi consul gratias egi misi exigenti tibi missurus etsi non exegisses in hoc consideres uelim ut pulchritudinem materiae ita difficultatem in ceteris enim lectorem nouitas ipsa intentum habet in hac nota uulgata dicta sunt omnia quo fit ut quasi otiosus securusque lector tantum elocutioni uacet in qua satisfacere difficilius est cum sola aestimatur atque utinam ordo saltem et transitus et figurae simul spectarentur nam inuenire praeclare enuntiare magnifice interdum etiam barbari solent disponere apte figurare uarie nisi eruditis negatum est nec uero affectanda sunt semper elata et excelsa nam ut in pictura lumen non alia res magis quam umbra commendat ita orationem tam summittere quam attollere decet sed quid ego haec doctissimo uiro quin potius illud adnota quae putaueris corrigenda ita enim magis credam cetera tibi placere si quaedam displicuisse cognouero uale c plinius acilio suo s rem atrocem nec tantum epistula dignam larcius macedo uir praetorius a seruis suis passus est superbus alioqui dominus et saeuus et qui seruisse patrem suum parum immo nimium meminisset lauabatur in uilla formiana repente eum serui circumsistunt alius fauces inuadit alius os uerberat alius pectus et uentrem atque etiam foedum dictu uerenda contundit et cum exanimem putarent abiciunt in feruens pauimentum ut experirentur an uiueret ille siue quia non sentiebat siue quia se non sentire simulabat immobilis et extentus fidem peractae mortis impleuit tum demum quasi aestu solutus effertur excipiunt serui fideliores concubinae cum ululatu et clamore concurrunt ita et uocibus excitatus et recreatus loci frigore sublatis oculis agitatoque corpore uiuere se et iam tutum erat confitetur diffugiunt serui quorum magna pars comprehensa est ceteri requiruntur ipse paucis diebus aegre focilatus non sine ultionis solacio decessit ita uiuus uindicatus ut occisi solent uides quot periculis quot contumeliis quot ludibriis simus obnoxii nec est quod quisquam possit esse securus quia sit remissus et mitis non enim iudicio domini sed scelere perimuntur uerum haec hactenus quid praeterea noui quid nihil alioqui subiungerem nam et charta adhuc superest et dies feriatus patitur plura contexi addam quod opportune de eodem macedone succurrit cum in publico romae lauaretur notabilis atque etiam ut exitus docuit ominosa res accidit eques romanus a seruo eius ut transitum daret manu leuiter admonitus conuertit se nec seruum a quo erat tactus sed ipsum macedonem tam grauiter palma percussit ut paene concideret ita balineum illi quasi per gradus quosdam primum contumeliae locus deinde exitii fuit uale c plinius silio proculo suo s petis ut libellos tuos in secessu legam examinem an editione sint digni adhibes preces allegas exemplum rogas enim ut aliquid subsiciui temporis studiis meis subtraham impertiam tuis adicis m tullium mira benignitate poetarum ingenia fouisse sed ego nec rogandus sum nec hortandus nam et poeticen ipsam religiosissime ueneror et te ualdissime diligo faciam ergo quod desideras tam diligenter quam libenter uideor autem iam nunc posse rescribere esse opus pulchrum nec supprimendum quantum aestimare licuit ex iis quae me praesente recitasti si modo mihi non imposuit recitatio tua legis enim suauissime et peritissime confido tamen me non sic auribus duci ut omnes aculei iudicii mei illarum delenimentis refringantur hebetentur fortasse et paulum retundantur euelli quidem extorquerique non possunt igitur non temere iam nunc de uniuersitate pronuntio de partibus experiar legendo uale c plinius nepoti suo s adnotasse uideor facta dictaque uirorum feminarumque alia clariora esse alia maiora confirmata est opinio mea hesterno fanniae sermone neptis haec arriae illius quae marito et solacium mortis et exemplum fuit multa referebat auiae suae non minora hoc sed obscuriora quae tibi existimo tam mirabilia legenti fore quam mihi audienti fuerunt aegrotabat caecina paetus maritus eius aegrotabat et filius uterque mortifere ut uidebatur filius decessit eximia pulchritudine pari uerecundia et parentibus non minus ob alia carus quam quod filius erat huic illa ita funus parauit ita duxit exsequias ut ignoraret maritus quin immo quotiens cubiculum eius intraret uiuere filium atque etiam commodiorem esse simulabat ac persaepe interroganti quid ageret puer respondebat bene quieuit libenter cibum sumpsit deinde cum diu cohibitae lacrimae uincerent prorumperentque egrediebatur tunc se dolori dabat satiata siccis oculis composito uultu redibat tamquam orbitatem foris reliquisset praeclarum quidem illud eiusdem ferrum stringere perfodere pectus extrahere pugionem porrigere marito addere uocem immortalem ac paene diuinam paete non dolet sed tamen ista facienti ista dicenti gloria et aeternitas ante oculos erant quo maius est sine praemio aeternitatis sine praemio gloriae abdere lacrimas operire luctum amissoque filio matrem adhuc agere scribonianus arma in illyrico contra claudium mouerat fuerat paetus in partibus et occiso scriboniano romam trahebatur erat ascensurus nauem arria milites orabat ut simul imponeretur nempe enim inquit daturi estis consulari uiro seruolos aliquos quorum e manu cibum capiat a quibus uestiatur a quibus calcietur omnia sola praestabo non impetrauit conduxit piscatoriam nauculam ingensque nauigium minimo secuta est eadem apud claudium uxori scriboniani cum illa profiteretur indicium ego inquit te audiam cuius in gremio scribonianus occisus est et uiuis ex quo manifestum est ei consilium pulcherrimae mortis non subitum fuisse quin etiam cum thrasea gener eius deprecaretur ne mori pergeret interque alia dixisset uis ergo filiam tuam si mihi pereundum fuerit mori mecum respondit si tam diu tantaque concordia uixerit tecum quam ego cum paeto uolo auxerat hoc responso curam suorum attentius custodiebatur sensit et nihil agitis inquit potestis enim efficere ut male moriar ut non moriar non potestis dum haec dicit exsiluit cathedra aduersoque parieti caput ingenti impetu impegit et corruit focilata dixeram inquit uobis inuenturam me quamlibet duram ad mortem uiam si uos facilem negassetis uidenturne haec tibi maiora illo paete non dolet ad quod per haec peruentum est cum interim illud quidem ingens fama haec nulla circumfert unde colligitur quod initio dixi alia esse clariora alia maiora uale c plinius iulio seruiano suo s rectene omnia quod iam pridem epistulae tuae cessant an omnia recte sed occupatus es tu an tu non occupatus sed occasio scribendi uel rara uel nulla exime hunc mihi scrupulum cui par esse non possum exime autem uel data opera tabellario misso ego uiaticum ego etiam praemium dabo nuntiet modo quod opto ipse ualeo si 