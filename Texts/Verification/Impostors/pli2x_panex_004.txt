tibi salus tua inuisa est si non sit cum reipublicae salute coniuncta nihil pro te pateris optari nisi expediat optantibus omnibusque annis in consilium de te deos mittis exigisque ut sententiam suam mutent si talis esse desieris qualis electus es sed ingenti conscientia caesar pacisceris cum diis ut te si mereberis seruent quum scias an merearis neminem magis quam deos scire nonne uobis patres conscripti haec diebus ac noctibus agitare secum uidetur ego quidem in me si omnium utilitas ita posceret etiam praefecti manum armaui sed ne deorum quidem aut iram aut negligentiam deprecor quaeso immo et obtestor ne unquam pro me uota respublica inuita suscipiat aut si susceperit inuita ne debeat capis ergo caesar salutis tuae gloriosissimum fructum ex consensu deorum nam quum excipias ut ita demum te dii seruent se bene rempublicam et ex utilitate omnium rexeris certus es te bene rempublicam gerere cum seruent itaque securus tibi et laetus dies exit qui principes alios cura et metu distinebat quum suspensi et attoniti parumque confisi patientia nostra hinc atque inde publicae seruitutis nuntios exspectarent ac si forte aliquos flumina niues uenti praepedissent statim hoc illud esse credebant quod merebantur nec erat discrimen ullum pauoris propterea quod quum a malo principe tanquam successor timeatur quisquis est dignior quum sit nemo non dignior omnes timentur tuam securitatem non mora nuntiorum non literarum tarditas differt scis tibi ubique iurari quum ipse iuraueris omnibus nemo hoc sibi non praestat amamus quidem te in quantum mereris istud tamen non tui facimus amore sed nostri nec unquam illucescat dies quo pro te nuncupet uota non utilitas nostra sed fides caesar turpis tutela principis cui potest imputari queri libet quod in secreta nostra non inquirant principes nisi quos odimus nam si eadem cura bonis quae malis essent quam ubique admirationem tui quod gaudium exsultationemque deprehenderes quos omnium cum coniugibus ac liberis quos etiam cum domesticis aris focisque sermones scires mollissimis illis auribus parci et alioqui quum sint odium amorque contraria hoc perquam simile habent quod ibi intemperantius amamus bonos principes ubi liberius malos odimus cepisti tamen et affectus nostri et iudicii experimentum quantum maximum praesens capere potuisti illo die quo solicitudini pudorique candidatorum ita consuluisti ne ullius gaudium alterius tristitia turbaret alii cum laetitia alii cum spe recesserunt multis gratulandum nemo consolandus fuit nec ideo segnius iuuenes nostros exhortatus es senatum circumirent senatui supplicarent atque ita a principe sperarent honores si a senatu petissent quo quidem in loco si quibus opus exemplo adiecisti ut te imitarentur arduum caesar exemplum et quod imitari non magis quisque candidatorum quam principum possit quis enim uel uno die reuerentior senatus candidatus quam tu cum omni uita tum illo ipso tempore quo iudicas de candidatis an aliud a te quam senatus reuerentia obtinuit ut iuuenibus clarissimae gentis debitum generi honorem sed antequam deberetur offerres tandem ergo nobilitas non obscuratur sed illustratur a principe tandem illos ingentium uirorum nepotes illos posteros libertatis nec terret caesar nec pauet quin immo festinatis honoribus amplificat atque auget et maioribus suis reddit si quid usquam stirpis antiquae si quid residuae claritatis hoc amplexatur et refouet et in usum reipublicae promit sunt in honore hominum et in honore famae magna nomina ex tenebris obliuionis indulgentia caesaris cuis est ut nobiles et conseruet et efficiat praefuerat prouinciae quaestor unus ex candidatis inque ea ciuitatis amplissimae reditus egregia constitutione fundauerat hoc senatui allegandum putasti cur enim te principe qui generis tui claritatem uirtute superasti deterior esset conditio eorum qui posteros habere nobiles mererentur quam eorum qui parentes habuissent o de dignum qui de magistratibus nostris semper haec nunties nec poenis malorum sed bonorum praemiis bonos facias accensa est iuuentus erexitque animos ad aemulandum quod laudari uidebat nec fuit quisquam quem non haec cogitatio subiret quum sciret quidquid a quoque in prouinciis bene fieret omnia te scire utile est caesar et salutare praesidibus prouinciarum hanc habere fiduciam paratum esse sanctitati industriae suae maximum praemium iudicium principis suffragium principis adhuc autem quamlibet sincera rectaque ingenia etsi non detorquebat hebetabat tamen misera sed uera reputatio uides enim si quid bene fecero nesciet caesar aut si scierit testimonium non reddet ita eadem illa seu negligentia seu malignitas principum quum male consultis impunitatem recte factis nullum praemium polliceretur nec illos a crimine et hos deterrebat a laude at nunc si bene aliquis prouinciam rexerit huic quaesita uirtute dignitas offertur patet enim omnibus honoris et gloriae campus ex hoc quisque quod cupit petat et assecutus sibi debeat prouinciis quoque in posterum et iniuriarum metum et accusandi necessitatem remisisti nam si profuerint quibus gratias egerint de nullo queri cogentur et alioqui liquet nihil magis prodesse candidato ad sequentes honores quam peractos optime magistratus magistratu honore honor petitur uolo ego qui prouinciam rexerit non tantum codicillos amicorum nec urbana coniuratione eblanditas preces sed decreta coloniarum decreta ciuitatum alleget bene suffragiis consularium uirorum urbes populi gentes inseruntur efficacissimum pro candidato genus est rogandi gratias agere iam quo assensu senatus quo gaudio exceptum est quum candidatis ut quemque nominaueras osculo occurreres deuexus quidem in planum et quasi unus ex gratulantibus te mirer magis an improbem illos qui effecerunt ut istud magnum uideretur quum uelut affixi curulibus suis manum tantum et hanc cunctanter et pigre et imputantibus similes promerent contigit ergo oculis nostris insolita facies princeps et candidatus equitis simul stantes contigit intueri parem accipientibus honorem qui dabat quod factum tuum a cuncto senatu quam uera acclamatione celebratum est tanto maior tanto augustior nam cui nihil ad augendum fastigium superest hic uno modo crescere potest si se ipse submittat securus magnitudinis suae neque enim ab ullo periculo fortuna principum longius abest quam ab humilitate mihi quidem non tam humanitas tua quam intentio eius admirabilis uidebatur quippe quum orationi oculos uocem manum commodares ut si alii eadem ista mandasses omnes comitatis numeros obibas atque etiam quum suffragatores candidatorum nomina honore quo solent exciperent tu quoque inter excipientes eras et ex ore principis ille senatorius assensus audiebatur quodque apud principem perhibere testimonium merentibus gaudebamus perhibebatur a principe faciebas ergo quum diceres optimos nec ipsorum modo uita a te sed iudicium senatus comprobabatur ornarique se non illos magis quos laudabas laetabatur nam quod precatus es ut illa ipsa ordinatio comitiorum bene ac feliciter eueniret nobis rei publicae tibi nonne tale est ut nos hunc ordinem uotorum conuertere debeamus deos denique obsecrare ut omnia quae facis quaeque facies prospere cedant tibi rei publicae nobis uel si breuius sit optandum ut uni tibi in quo et res publica et nos sumus fuit tempus ac nimium diu fuit quo alia aduersa alia secunda principi et nobis nunc communia tibi nobiscum tam laeta quam tristia nec magis sine te nos esse felices quam tu sine nobis potes an si posses in fine uotorum adiecises ut ita precibus tuis dii annuerent si iudicium nostrum mereri perseuerasses adeo nihil tibi amore ciuium antiquius ut ante a nobis deinde a diis atque ita ab illis amari uelis si a nobis ameris et sane priorum principum exitus docuit ne a diis quidem amari nisi quos homines ament arduum erat has precationes tuas laudibus adaequare adaequauimus tamen qui amoris ardor qui stimuli quae faces illas nobis acclamationes subiecerunt non nostri caesar ingenii sed tuae uirtutis tuorumque meritorum uoces fuerunt quas nulla unquam adulatio inuenit nullus cuiusquam terror expressit quem sic timuimus ut haec fingeremus quem sic amauimus ut haec fateremur nosti necessitatem seruitutis quando simile aliquid audisti et quando dixisti multa quidem excogitat metus sed quae appareant quaesita ab inuitis aliud solicitudinis aliud securitatis ingenium est alia tristium inuentio alia gaudentium neutrum simulationes expresserint habent sua uerba miseri sua uerba felices utque iam maxime eadem ab utrisque dicantur aliter dicuntur testis ipse es quae in omnium ore laetitia non amictus cuiquam non habitus quem modo extulerat inde resultantia uocibus tecta nihilque tantis clamoribus satis clausum quis tunc non e uestigio suo exsiluit quis exsiluisse sensit multa fecimus sponte plura instinctu quodam et imperio nam gaudio quoque cogendi uis inest num ergo modum ei tua saltem modestia imposuit nam quanto magis a te reprimebatur exarsimus non contumacia caesar sed ut in tua potestate est an gaudeamus ita in quantum nec in nostra comprobasti et ipse acclamationum nostrarum fidem lacrymarum tuarum ueritate uidimus humescentes oculos tuos demissumque gaudio uultum tantumque sanguinis in ore quantum in animo pudoris atque hoc magis incensi sumus ut precaremur ne quando tibi non eadem caussa lacrymarum utque nunquam frontem tuam abstergeres hoc ipsum templum has sedes nobis quasi responsuras interrogemus uiderintne unquam principis lacrymas at senatus saepe uiderunt onerasti futuros principes sed et posteros nostros nam et hi a principibus suis exigent ut eadem audire mereantur et illi quod non audiant indignabuntur nihil magis possum proprie dicere quam quod dictum est a cuncto senatu o te felicem quod quum diceremus non opes tuas sed animum mirabamur est enim demum uera felicitas felicitate dignum uideri sed cum multa illo die dicta sunt sapienter et grauiter tum uel inprimis hoc crede nobis crede tib magna hoc fiducia nostri maiore tamen tui diximus alius enim fortasse alium ipsum se nemo deceperit introspiciat modo uitam seque quid mereatur interroget proinde dabat uocibus nostris fidem apud optimum principem quod apud malos detrahebat quamuis enim faceremus quae amantes solent illi tamen non amari se credebant sibi super haec precati sumus ut sic te amarent dii quemadmodum tu nos quis hoc aut de se aut principi diceret mediocriter amanti pro nobis ipsis quidem haec fuit summa uotorum ut nos sic amarent dii quomodo tu estne uerum quod inter ista clamauimus o nos felices quid enim felicius nobis quibus non iam illud optandum est ut nos diligat princeps sed dii quemadmodum princeps ciuitas religionibus dedita semperque deorum indulgentiam pie merita nihil felicitati suae putat adstrui posse nisi ut dii caesarem imitentur sed quid singula consector et colligo quasi uero aut oratione complecti aut memoria consequi possim quae uos patres conscripti ne qua interciperet obliuio et in publica acta mittenda et incidenda in aere censuistis ante orationes principum tantum eiusmodi genere monumentorum mandari aeternitati solebant acclamationes quidem nostrae parietibus curiae claudebantur erant enim quibus nec senatus gloriari nec principes possent has uero et in uulgus exire et posteris prodi cum ex utilitate tum ex dignitate publica fuit primum ut orbis terrarum pietatis nostrae adhiberetur testis et conscius deinde ut manifestum esset audere nos de bonis malisque principibus non tantum post ipsos iudicare postremo ut experimento cognosceretur et ante nos gratos sed miseros fuisse quibus esse nos gratos probare antea non licuit at qua contentione quo nisu quibus clamoribus expostulatum est ne affectus nostros ne tua merita supprimeres denique ut in posterum exemplo prouideres discant et principes acclamationes ueras falsasque discernere habeantque muneris tui quod iam decipi non poterunt non instruendum illis iter ad bonam famam sed non deserendum non submouenda adulatio sed non reducenda est certum est et quae facere et quae debeant audire si faciant quid nunc ego super ea quae sum cum toto senatu precatus pro senatu precer nisi ut haereat animo tuo gaudium quod tunc oculis protulisti ames illum diem et tamen uincas noua merearis noua audias eadem enim dici nisi ob eadem facta non possunt iam quam antiquum quam consulare quod triduum totum senatus sub exemplo tui sedit quum interea nihil praeter consulem ageres interrogauit quisque quod placuit dissentire discedere et copiam iudicii sui reipublicae facere tutum fuit consulti omnes atque etiam dinumerati sumus uicitque sententia non prima sed melior at quis antea loqui quis hiscere audebat praeter miseros illos qui primi interrogabantur ceteri quidem defixi et attoniti ipsam illam mutam ac sedentariam assentiendi necessitatem quo cum dolore animi quo cum totius corporis horrore perpetiebantur unus solusque censebat quod sequerentur omnes et omnes improbarent in primis ipse qui censuerat adeo nulla magis omnibus displicent quam quae sic fiunt tanquam omnibus placeant fortasse imperator in senatu ad reuerentiam eius componebatur ceterum egressus statim se recipiebat in principem omniaque consularia officia abigere negligere contemnere solebat ille uero ita consul ut si tantum consul foret nihil infra se putabat nisi quod infra consulem esset ac primum ita domo progrediebatur ut illum nullus apparatus arrogantiae principalis nullus praecursorum tumultus detineret una erat in limine mora consultare aues reuererique numinum monitus nemo proturbabatur nemo submouebatur tanta uiatoribus quies tantus pudor fascibus ut plerumque aliena turba subsistere et consulem et principem cogeret ipsius quidem officium tam modicum tam temperatum ut antiquus aliquis magnusque consul sub bono principe incedere uideretur iter illi saepius in forum frequenter tamen et in campum nam comitia consulum obibat ipse tantum ex renuntiatione eorum uoluptatis quantum prius ex destinatione capiebat stabant candidati ante curulem principis ut ipse ante consulis steterat adigebanturque in uerba in quae paullo ante ipse iurauerat princeps qui tantum putat esse in iureiurando ut illud et ab aliis exigat reliqua pars diei tribunali dabatur ibi uero quanta religio aequitatis quanta legum reuerentia adibat aliquis ut principem respondebat se consulem esse nullius ab eo magistratus ius nullius auctoritas imminuta est aucta etiam siquidem pleraque ad praetores remittebat atque ita ut collegas uocaret non quia populare gratumque audientibus sed quia ita sentiebat tantum dignationis in ipso honore ponebat ut non amplius esse censeret quod aliquis collega appellaretur a principe quam quod praetor esset ad haec tam assiduus in tribunali ut labore refici ac reparari uideretur quis nostrum idem curae idem sudoris sumit quis adeo expetitis honoribus aut deseruit aut sufficit et sane aequum est tantum ceteris praestare consulibus ipsum qui consules facit quippe etiam fortunae uidebatur indignum si posset honores dare qui gerere non posset facturus consules doceat accepturisque amplissimum honorem persuadeat scire se quid sit quod daturus sit sic fit ut illi quoque sciant quid acceperit quo iustius senatus ut susciperes quartum consulatum et rogauit et iussit imperii hoc uerbum non adulationis esse obsequio tuo crede quod non alia in re magis aut senatus exigere a te aut tu praestare senatui debes ut enim ceterorum hominum ita principum illorum etiam qui dii sibi uidentur aeuum omne ei breue et fragile est itaque optimum quemque niti et contendere decet ut post se quoque reipublicae prosit moderationis scilicet iustitiaeque monumentis quae plurima statuere consul potest haec nempe intentio tua ut libertatem reuoces ac reducas quem ergo honorem magis amare quod nomen usurpare saepius debes quam quod primum inuenit recuperata libertas non est minus ciuile et principem esse pariter et consulem quam tantum consulem habe etiam rationem uerecundiae collegarum tuorum collegarum inquam ita enim et ipse loqueris et nos loqui uis onerosa erit modestiae illorum tertii consulatus sui recordatio donec te consulem uideant neque enim potest non nimium esse priuatis quod principi satis est annuas caesar optantibus quibusque apud deos adesse consuesti quorum potens es ipse uotorum compotes facias fortasse sufficiat tibi tertius consulatus sed nobis tanto minus sufficit ille nos instituit et induxit ut te iterum interumque consulem habere cupiamus remissius istud contenderemus si adhuc non sciremus qualis esses futurus tolerabilius fuit experimentum tui nobis quam usum negari dabiturne rursus uidere consulem illum audiet reddet quas proxime uoces praestabitque gaudium quantum ipse percipiet praesidebit laetitiae publicae auctor eius et caussa tentabitque affectus nostros ut solet cohibere nec poterit erit pietati senatus cum modestia principis felix speciosumque certamen seu fuerit uicta seu uicerit equidem incognitam quandam proximaque maiorem praesumo laetitiam quis enim est tam imbecilli ingenio qui non tanto meliorem consulem speret quanto saepius fuerit alius labores si non continuo se desidiae ac uoluptati dedisset otio tamen et quiete recreasset hic consularibus curis exsolutus principales resumpsit tam diligens temperamenti ut nec consulis officium princeps nec principis consul appeteret uidemus ut prouinciarum desideriis ut singularum etiam ciuitatum precibus occurat nulla in audiendo difficultas nulla in respondendo mora adeunt statim dimittuntur statim tandemque principis fores exclusa legationum turba non obsidet quid in omnibus cognitionibus quam mitis seueritas quam non dissoluta clementia non locupletando fisco sedes nec aliud tibi sententiae tuae pretium quam bene iudicasse stant ante te litigatores non de fortunis suis sed de tua aestimatione soliciti nec tam uerentur quid de caussa sua quam quid de moribus sentias o uere principis atque etiam consulis reconciliare aemulas ciuitates tumentesque populos non imperio magis quam ratione compescere intercedere iniquitatibus magistratuum infectumque reddere quidquid fieri non oportuerit postremo uelocissimi sideris more omnia inuisere omnia audire et undecunque inuocatum statim uelut numen adesse et adsistere talia esse crediderim quae ipse mundi parens temperat nutu si quando oculos demisit in terras et fata mortalium inter diuina opera numerare dignatus est qua nunc parte curarum liber solutusque caelo tantum uacat postquam te dedit qui erga omne hominum genus uice sua fungereris fungeris enim sufficisque mandanti quum tibi dies omnis summa cum utilitate nostra cum tua laude condatur quodsi quando cum influentibus negotiis paria fecisti instar refectionis existimas mutationem laboris quae enim remissio tibi nisi lustrare saltus excutere cubilibus feras superare immensa montium iuga et horrentibus scopulis gradum inferre nullius manu nullius uestigio adiutum atque inter haec pia mente adire lucos et occursare numinibus olim haec experientia iuuentutis haec uoluptas erat his artibus futuri duces imbuebantur certare cum fugacibus feris cursu cum audacibus robore cum callidis astu nec mediocre pacis decus habebatur submota campis irruptio ferarum et obsidione quadam liberatus agrestium labor usurpabant gloriam istam illi quoque principes qui obire non poterant usurpabant autem ut domitas fractasque claustris feras ac deinde in ipsorum quidem ludibrium emissas mentita sagacitate colligerent huic par capiendi quaerendique sudor summusque et idem gratissimus labor inuenire enim uero si quando placuit idem corporis robur in maria proferre non ille fluitantia uela aut oculis sequitur aut manibus sed nunc gubernaculis assidet nunc cum ualentissimo quoque sodalium certat frangere fluctus domitare uentos reluctantes remisque transfretare obstantia freta quantum dissimilis illi qui non albani lacus otium baianique torporem et silentium ferre non pulsum saltem fragoremque remorum perpeti poterat quin ad singulos ictus turpi formidine horresceret itaque procul ab omni sono inconcussus ipse et immotus religato reuinctoque nauigio non secus ac piaculum aliquod trahebatur foeda facies quum populi romani imperator alienum cursum alienumque rectorem uelut capta naue sequeretur nec deformitate ista saltem flumina carebant atque amnes danubius ac rhenus tantum illud nostri decoris uehere gaudebant non minore cum pudore imperii quod haec romanae aquilae romana signa romana denique ripa quam quod hostium prospectarent hostium quibus moris est eadem illa nunc rigentia gelu flumina aut campis superflua nunc liquida ac deferentia lustrare nauigiis nandoque superare nec uero laudauerim per se magnopere duritiam corporis ac lacertorum sed si his ualidior toto corpore animus imperitet quem non fortunae indulgentia molliat non copiae principales ad segnitiem luxumque detorqueant tunc ego seu montibus seu mari exerceatur et laetum opere corpus et crescentia laboribus membra mirabor uideo enim iam inde antiquitus maritos dearum ac deorum liberos nec dignitate nuptiarum magis quam his artibus inclaruisse simul cogito quum sint ista ludus et auocamentum huius quae quantaeque sint illae seriae et intentae et a quibus se in tale otium recipit uoluptates sunt enim uoluptates quibus optime de cuiusque grauitate sanctitate temperantia creditur nam quis adeo dissolutus cuius non occupationibus aliqua species seueritatis insidat otio prodimur an non plerique principes hoc idem tempus in aleam stupra luxum conferebant quum seriarum laxamenta curarum uitiorum contentione supplerent habet hoc primum magna fortuna quod nihil tectum nihil occultum esse patitur principum uero non modo domus sed cubicula ipsa intimosque secessus recludit omniaque arcana noscenda famae proponit atque explicat sed tibi caesar nihil accommodatius fuerit ad gloriam quam penitus inspici sunt quidem praeclara quae in publicum profers sed non minora ea quae limine tenes est magnificum quod te ab omni contagione uitiorum reprimis ac reuocas sed magnificentius quod tuos quanto enim magis arduum est alios praestare quam se tanto laudabilius quod quum ipse sis optimus omnes circa te similes tui effecisti multis illustribus dedecori fuit aut inconsultius uxor assumpta aut retenta patientius ita foris claros domestica destruebat infamia et ne maximi ciues haberentur hoc efficiebat quod mariti minores erant tibi uxor in decus et gloriam cedit quid enim illa sanctius quid antiquius nonne si pontifici maximo deligenda sit coniux aut hanc aut similem ubi est autem similis elegerit quam illa nihil sibi ex fortuna tua nisi gaudium uendicat quam constanter non potentiam tuam sed ipsum te reueretur idem estis inuicem quod fuistis probatis ex aequo nihilque uobis felicitas addidit nisi quod scire coepistis quam bene uterque uestrum felicitatem ferat eadem quam modica cultu quam parca comitatu quam ciuilis incessu mariti hoc opus qui ita imbuit ita instituit nam uxori sufficit obsequii gloria an quum uideat quam te nullus terror nulla comitetur ambitio non et ipsa cum silentio incedat ingredientemque pedibus maritum in quantum patitur sexus imitetur decuerit hoc illam etiamsi diuersa tu facias sub hac uero modestia uiri quantam debet uerecundiam uxor marito femina sibi soror autem tua ut se sororem esse meminit ut in illa tua simplicitas tua ueritas tuus candor agnoscitur ut si quis eam uxori tuae conferat dubitare cogatur utrum sit efficacius ad recte uiuendum bene institui aut feliciter nasci nihil est tam pronum ad simultates quam aemulatio in feminis praesertim ea porro maxime nascitur ex coniunctione aliter aequalitate exardescit inuidia cuius finis est odium quo quidem admirabilius existimandum est quod mulieribus duabus in una domo parique fortuna nullum certamen nulla contentio est suspiciunt inuicem inuicem cedunt quumque te utraque effusissime diligat nihil sua putant interesse utram tu magis ames idem utrique propositum idem tenor uitae nihilque ex quo sentias duas esse te enim imitari te subsequi student ideo utraque mores eosdem quia utraque tuos habet inde moderatio inde etiam perpetua securitas neque enim unquam periclitabuntur esse priuatae quae non desierunt obtulerat illis senatus cognomen augustarum quod certatim deprecatae sunt quam diu appellationem patris patriae tu recusasses seu quod plus esse in eo iudicabant si uxor et soror tua quam si augustae dicerentur sed quaecunque illis ratio tantam modestiam suasit hoc magis dignae sunt quae in animis nostris et sint et habeantur augustae quia non uocantur quid enim laudabilius feminis quam si uerum honorem non in splendore titulorum sed in iudiciis hominum reponant magnisque nominibus pares se faciant etiam dum recusant iam etiam et in priuatorum animis exoleuerat priscum mortalium bonum amicitia cuius in locum migrauerant assentationes blanditiae et peior odio amoris simulatio etenim in principum domo nomen tantum amicitiae inane scilicet irrisumque manebat nam quae poterat esse inter eos amicitia quorum sibi alii domini alii serui uidebantur tu hanc pulsam et errantem reduxisti habes amicos quia amicus ipse es neque enim ut alia subiectis ita amor imperatur neque est ullus affectus tam erectus et liber et dominationis impatiens nec qui magis uices exigat potest fortasse princeps inique potest tamen odio esse nonnullis etiamsi ipse non oderit amari nisi ipse amet non potest diligis ergo quum diligaris et in eo quod utrinque honestissimum est tota gloria tua est qui superior factus descendis in omnia familiaritatis officia et in amicum ex imperatore submitteris immo tunc maxime imperator quum amicum ex imperatore agis etenim quum plurimis amicitiis fortuna principum indigeat praecipuum est principis opus amicos parare placeat tibi semper haec secta et cum alias uirtutes tuas tum hanc constantissime teneas nec unquam persuadeatur humile esse principi nisi odisse iucundissimum est in rebus humanis amari sed non minus amare quorum utroque ita frueris ut quum ipse ardentissime diligas adhuc tamen ardentius diligaris primum quia facilius est unum amare quam multos deinde quia tibi amicos tuos obligandi adest facultas tanta ut nemo possit te nisi ingratus non magis amare operae pretium est referre quod tormentum tibi iniunxeris ne quid amico negares dimisisti optimum uirum tibique carissimum inuitus et tristis et quasi retinere non posses quantum amares eum desiderio expertus es distractus separatusque dum cedis et uinceris ita quod fando inauditum quum princeps et principis amicus diuersa uelletis id potius factum est quod amicus uolebat o rem memoriae literisque mandandam praefectum praetorii non ex ingerentibus sed ex subtrahentibus legere eundemque otio quod pertinaciter amet reddere quumque sis ipse distentus imperii curis non quietis gloriam cuiquam inuidere intelligimus caesar quantum tibi pro laboriosa ista statione et exercita debeamus quum otium a te tanquam res optima et petatur et detur quam ego audio confusionem tuam fuisse quum digredientem prosequeris prosequutus enim nec temperasti tibi quo minus exeunti in litore amplexus osculum ferres stetit caesar in illa amicitiae specula precatusque maria celeremque si tamen ipse uoluisset recursum nec sustinuit recedentem non etiam atque etiam uotis lacrymis sequi nam de liberalitate taceo quibus enim muneribus aequari haec cura principis haec patientia potest qua meruisti ut ille sibi nimium fortis ac prope durus uideretur nec dubito quin agitauerit secum an gubernacula retorqueret et fecisset nisi quod paene ipso contubernio principis felicius iucundiusque est desiderare principem desiderantem et ille quidem ut maximo fructu suscepti ita maiore depositi officii gloria fruitur tu autem facilitate ista consequutus es ne quem retinere uidearis inuitum ciuile hoc erat et parenti publico conuenientissimum nihil cogere semperque meminisse nullam tantam potestatem cuiquam dari posse ut non sit gratior potestate libertas dignus es caesar qui officia mandes deponere optantibus qui petentibus uacationem inuitus quidem sed tamen tribuas qui ab amicis orantibus requiem non te relinqui putes qui semper inuenias et quos ex otio reuoces et quos otio reddas uos quoque quos parens noster familiariter inspicere dignatur fouete iudicium eius quod de uobis habet hic uester labor est princeps enim quum in uno probauit amare se scire uacat culpa si alios minus amat ipsum quidem quis mediocriter diligat quum leges amandi non det sed accipiat hic praesens ille mauult absens amari uterque ametur ut mauult nemo in taedium praesentia nemo in obliuionem absentia ueniat tenet quisque locum quem semel meruit faciliusque est ut oculis eius uultus absentis quam ut animo caritas excidat plerique principes quum essent ciuium domini libertorum erant serui horum consiliis horum nutu regebantur per hos audiebant per hos loquebantur per hos praeturae etiam et sacerdotia et consulatus immo et ab his petebantur tu libertis tuis summum quidem honorem sed tamquam libertis habes abundeque sufficere his credis si probi et frugi existimentur scis enim praecipuum esse indicium non magni principis magnos libertos ac primum neminem in usu habes nisi aut tibi aut patri tuo aut optimo cuiquam incipum dilectum statimque hos ipsos quotidie deinde ita formas ut se non tua fortuna sed sua metiantur et tanto magis digni quibus honor omnis praestetur a nobis quia non est necesse iustisne de causis senatus populusque romanus optimi tibi cognomen adiecit paratum id quidem et in medio positum nouum tamen scias neminem ante meruisse quod non erat excogitandum si quis meruisset an satius fuit felicem uocare quod non moribus sed fortunae datum est satius magnum cui plus inuidiae quam pulchritudinis inest adoptauit te optimus princeps in suum senatus in optimi nomen hoc tibi tam proprium quam paternum nec magis definite distincteque designat qui traianum quam qui optimum appellat ut olim frugalitate pisones sapientia laelii pietate metelli monstrabantur quae simul omnia uno isto nomine continentur nec uideri potest optimus nisi qui est omnibus optimis in sua cuiusque laude praestantior merito tibi ergo post ceteras appellationes haec est addita ut maior minus est enim imperatorem et caesarem et augustum quam omnibus imperatoribus et caesaribus et augustis esse meliorem ideoque ille parens hominum deorumque optimi prius deinde maximi nomine colitur quo praeclarior laus tua quem non minus constat optimum esse quam maximum adsequutus es nomen quod ad alium transire non possit nisi ut appareat in bono principe alienum in malo falsum quod licet omnes postea usurpent semper tamen 