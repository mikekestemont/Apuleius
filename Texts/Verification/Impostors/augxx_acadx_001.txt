rectus ordo postulat ut libri contra academicos qui primi omnium ab augustino recensiti et ante caeteros ab eo profecti sunt huc in proprium locum restituantur nempe cum academicorum contra ueri perceptionem argumenta sanctus doctor dudum imbibisset ea tum etiam cum ueritatem dei gratia fuisset assecutus nonnullam ipsi molestiam facessebant quibus diluendis non modo priuatim sedulis meditationibus insistere sed etiam cum amicis disputationem habere animo destinauit hanc porro collationem per aliquot dies habitam tres in libros partitus est et romaniano suo conciui ac maecenati eum ad philosophiae studium adhortando transmisit liber primus congredientes inter se licentium et trigetium exhibet hunc contra academicos illum pro academicis disputantem an beata uita in cognitione ueri an contra in sola illius inuestigatione sit collocanda ubi quid sit error quid sapientia fuse explicatur in libro secundo s augustinus recenset placita academicorum prosequitur alipius ueterem inter nouamque academiam discrimina exploditur sententia horum philosophorum qui cum uerum haud posse deprehendi putarent tamen ueri simile sequi se profiterentur in tertio libro uerum inueniri pro susceptis partibus diffitetur alipius probat augustinus a sapiente cognosci ut pote qui saltem sapientiam nouerit hic ipse deinde zenonis definitionem discutit et duo illa redarguit academicorum effata nihil percipi posse et nulli rei debere assentiri dicit demum uideri sibi academicos non ita sensisse uti uulgo existimantur scripsit hos libros initio suae conuersionis in agro cassiciaco pauculis ut ait diebus transactis posteaquam ibi uiuere coepit adeoque sub finem anni quo abdicata rhetoricae professione illuc secessit ut totus purgando animo uacaret seseque ad sacrum baptisma digne compararet consule annotationem in lib c academicos ego ne inter iocandum quidem unquam lacessere auderem quando enim me tantorum uirorum non moueret auctoritas nisi eos putarem longe in alia quam uulgo creditum est fuisse sententia quare potius eos imitatus sum quantum ualui quam expugnaui quod omnino non ualeo uidetur enim mihi satis congruisse temporibus ut si quid sincerum de fonte platonico flueret inter umbrosa et spinosa dumeta potius in pastionem paucissimorum hominum duceretur quam per aperta manans irruentibus passim pecoribus nullo modo posset liquidum purumque seruari hoc autem saeculo cum iam nullos uideamus philosophos nisi forte amiculo corporis quos quidem haud censuerim dignos tam uenerabili nomine reducendi mihi uidentur homines si quos academicorum per uerborum ingenium a rerum comprehensione deterruit sententia in spem reperiendae ueritatis ne id quod eradicandis altissimis erroribus pro tempore accommodatum fuit iam incipiat inserendae scientiae impedimento esse equidem quoquo modo se habeant illae litterae non tam me delectat quod ut scribis academicos uicerim quam quod mihi abruperim odiosissimum retinaculum quo ab philosophiae ubere desperatione ueri quod est animi pabulum refrenabar aduersus academicos qui nihil ab homine scire posse contendunt sunt libri tres nostri primo nostrae conuersionis tempore conscripti quos qui potuerit et uoluerit legere lectosque intellexerit nihil eum profecto quae ab eis contra perceptionem ueritatis argumenta multa inuenta sunt permouebunt uide lib enchirid c romamanus ad philosopmam incitatur prooemio libri huius in quo eius filius licentius cum trigetio per tres disputationes congreditur ille pro academicis beatam uitam ipsa inquisitione ueri hic contra nonnisi ueri comprehensione constare propugnat uenit in contentionem definitio erroris necnon definitio sapientiae quae luculenter explicatur romanianum ad ueram philosophiam cohortatur o utinam romaniane hominem sibi aptum ita uicissim uirtus fortunae repugnanti posset auferre ut ab ea sibi auferri neminem patitur iam tibi profecto iniecisset manum suique iuris te esse proclamans et in bonorum certissimorum possessionem traducens ne prosperis quidem casibus seruire permitteret sed quoniam ita comparatum est siue pro meritis nostris siue pro necessitate naturae nihilque seu commodi seu incommodi commodi contingit in parte quod non conueniat et congruat uniuerso quam sententiam uberrimarum docrinarum oraculis editam remotamque longissime ab intellectu profanorum se demonstraturam ueris amatoribus suis ad quam te inuito philosophia pollicetur quamobrem cum tibi tuo animo indigna multa accidunt ne te ipse contemnas nam si diuina prouidentia pertenditur usque ad nos quod minime dubitandum est mihi crede sic tecum agi oportet ut agitur nam cum tanta quantam semper admiror indole tua ab ineunte adolescentia adhuc infirmo rationis atque lapsante uestigio humanam uitam errorum omnium plenissimam ingredereris excepit te circumfluentia diuitiarum quae illam aetatem atque animum quae pulchra et honesta uidebantur auide sequentem illecebrosis coeperat absorbere gurgitibus nisi inde te fortunae illi flatus qui putantur aduersi eripuissent pene mergentem an uero si edentem te munera ursorum et nunquam ibi antea uisa spectacula ciuibus nostris theatricus plausus semper prosperrimus accepisset si stultorum hominum quorum immensa turba est conflatis et consentientibus uocibus ferreris ad coelum si nemo tibi auderet esse inimicus si municipales tabulae te non solum ciuium sed etiam uicinorum patronum aere signarent collocarentur statuae influerent honores adderentur etiam potestates quae municipalem habitum supercrescerent conuiuiis quotidianis mensae opimae struerentur quod cuique esset necesse quod cuiusque etiam deliciae sitirent indubitanter peteret indubitanter hauriret multa etiam non petentibus funderentur resque ipsa familiaris diligenter a tuis fideliterque administrata idoneam se tantis sumptibus paratamque praeberet tu interea uiueres in aedificiorum exquisitissimis molibus in nitore balnearum in tesseris quas honestas non respuit in uenatibus in conuiuiis in ore clientium in ore ciuium in ore denique populorum humanissimus liberalissimus mundissimus fortunatissimus ut fuisti iactareris quisquam tibi romaniane beatae alterius uitae quae sola beata est quisquam quaeso mentionem facere auderet quisquam tibi persuadere posset non solum te felicem non esse sed eo maxime miserum quo tibi minime uidereris nunc uero quam te breuiter admonendum tot et tanta quae pertulisti aduersa fecerunt non enim tibi alienis exemplis persuadendum est quam fluxa et fragilia et plena calamitatum sint omnia quae bona mortales putant cum ita ex aliqua parte bene expertus sis ut ex te caeteris persuadere possimus illud ergo illud tuum quo semper decora et honesta desiderasti quo te liberalem magis quam diuitem esse maluisti quo nunquam concupisti esse potentior quam iustior nunquam aduersitatibus improbitatibusque cessisti illud ipsum inquam quod in te diuinum nescio quo uitae huius somno ueternoque sopitum est uariis illis durisque iactationibus secreta prouidentia excitare decreuit euigila euigila oro te multum mihi crede gratulaberis quod pene nullis prosperitatibus quibus tenentur incauti mundi huius tibi dona blandita sunt quae meipsum capere moliebantur quotidie ista cantantem nisi me pectoris dolor uentosam professionem abiicere et in philosophiae gremium confugere coegisset ipsa me nunc in otio quod uehementer optauimus nutrit ac fouet ipsa me penitus ab illa superstitione in quam te mecum praecipitem dederam liberauit ipsa enim docet et uere docet nihil omnino colendum esse totumque contemni oportere quidquid mortalibus oculis cernitur quidquid ullus sensus attingit ipsa uerissimum et secretissimum deum perspicue se demonstraturam promittit et iam iamque quasi per lucidas nubes ostentare dignatur in hac mecum studiosissime uiuit noster licentius ad eam totus a iuuenilibus illecebris uoluptatibusque conuersus est ita ut eum non temere patri audeam imitandum proponere philosophia est enim a cuius uberibus se nulla aetas queretur excludi ad quam auidius retinendam et hauriendam quo te incitarem quamuis tuam sitim bene nouerim gustum tamen mittere uolui quem tibi suauissimum et ut ita dicam inductorium fore peto ne frustra sperauerim nam disputationem quam inter se trigetius et licentius habuerunt relatam in litteras tibi misi illum enim quoque adolescentem quasi ad detergendum fastidium disciplinarum aliquantum sibi usurpasset militia ita nobis magnarum honestarumque artium ardentissimum edacissimumque restituit pauculis igitur diebus transactis posteaquam in agro uiuere coepimus cum eos ad studia hortans atque animans ultra quam optaueram paratos et prorsus inhiantes uiderem uolui tentare pro aetate quid possent praesertim cum hortensius liber ciceronis iam eos ex magna parte conciliasse philosophiae uideretur adhibito itaque notario ne aurae laborem nostrum discerperent nihil perire permisi sanein hoc libro res et sententias illorum mea uero et alipii etiam uerba lecturus es an ad beatam uitam necessaria sit ueri comprehensio an sola eius inquisitio cum igitur omnes hortatu meo unum in locum ad hoc congregati essemus ubi opportunum uisum est numquidnam dubitatis inquam uerum nos scire oportere minime ait trigetius caeterique se uultu ipso approbasse significauerunt quid si inquam etiam non comprehenso uero beati esse possumus necessariam ueri comprehensionem arbitramini hic alipius huius quaestionis inquit iudicem me tutius puto cum enim iter mihi in urbem sit constitutum oportet me onere alicuius suscipiendae partis releuari simul quod facilius iudicis partes quam cuiusquam defensoris cuipiam delegare possim quare dehinc pro alterutra parte ne a me quidquam exspectetis quod ei cum concessum esset ab omnibus et ego rogationem repetissem beati certe inquit trigetius esse uolumus et si ad hanc rem possumus absque ueritate peruenire quaerenda nobis ueritas non est quid hoc ipsum inquam existimatisne beatos nos esse posse etiam non inuenta ueritate tunc licentius possumus inquit si uerum quaeramus hic cum ego caeterorum sententiam nutu flagitassem mouet me inquit nauigius quod a licentio dictum est potest enim fortasse hoc ipsum esse beate uiuere in ueritatis inquisitione uiuere defini ergo ait trigetius quid sit beata uita ut ex eo colligam quid respondere conueniat quid censes inquam esse aliud beate uiuere nisi secundum id quod in homine optimum est uiuere temere inquit uerba non fundam nam id ipsum optimum quid sit definiendum mihi abs te puto quis inquam dubitauerit nihil aliud esse hominis optimum quam eam partem animi cui dominanti obtemperare conuenit caetera quaeque in homine sunt haec autem ne aliam postules definitionem mens aut ratio dici potest quod si tibi non uidetur quaere quomodo ipse definias uel beatam uitam uel hominis optimum assentior inquit quid ergo ut ad propositum inquam redeamus uideturne tibi non inuento uero beate posse uiui si tantum quaeratur repeto inquit sententiam illam meam minime uidetur uos inquam quid opinamini tum licentius mihi prorsus inquit uidetur nam maiores nostri quos sapientes beatosque accepimus eo solo quod uerum quaerebant bene beateque uixerunt ago gratias inquam quod cum alipio me iudicem fecistis cui fateor inuidere iam coeperam quoniam igitur alteri uestrum uidetur beatam uitam sola inuestigatione ueritatis alteri non nisi inuentione posse contingere nauigius autem paulo ante ostendit in tuam licenti partem se uelle transire magnopere exspecto quales sententiarum uestrarum patroni esse possitis res enim magna est et diligenti discussione dignissima si res magna est ait licentius magnos uiros desiderat noli quaerere inquam praesertim in hac uilla quod ubiuis gentium reperire difficile est sed potius explica cur id quod abs te non temere ut opinor prolatum est et qua tibi ratione uideatur nam et maximae res cum a paruis quaeruntur magnos eos solent efficere beatitatem in inuestigatione ueri sitam esse pro academicis propugnatur quoniam te inquit uideo magnopere nos urgere ut aduersum inuicem disputemus quod te utiliter uelle confido quaero cur beatus esse non possit qui uerum quaerit etiamsi minime inueniat quia beatum inquit trigetius uolumus esse perfectum in omnibus sapientem qui autem adhuc quaerit perfectus non est hunc igitur quomodo asseras beatum omnino non uideo et ille potest apud te inquit uiuere auctoritas maiorum non omnium inquit trigetius quorum tandem ille eorum scilicet qui sapientes fuerunt tum licentius carneades inquit tibi sapiens non uidetur ego ait graecus non sum nescio carneades iste qui fuerit quid inquit licentius de illo nostro cicerone quid tandem existimas hic cum diu tacuisset sapiens fuit inquit et ille ergo eius de hac re sententia habet apud te aliquid ponderis habet inquit accipe igitur quae sit nam eam tibi excidisse arbitror placuit enim ciceroni nostro beatum esse qui ueritatem inuestigat etiamsi ad eius inuentionem non ualeat peruenire ubi hoc inquit cicero dixit et licentius quis ignorat eum affirmasse uehementer nihil ab homine percipi posse nihilque remanere sapienti nisi diligentissimam inquisitionem ueritatis propterea quia si incertis rebus esset assensus etiam si fortasse uerae forent liberari ab errore non posset quae maxima est culpa sapientis quamobrem si et sapientem necessario beatum esse credendum est et ueritatis sola inquisitio perfectum sapientiae munus est quid dubitamus existimare beatam uitam etiam per se ipsa inuestigatione ueritatis posse contingere tum ille licetne tandem ad ea quae temere concessa sunt redire rursum hic ego illi hoc non solent concedere inquam quos ad disputandum non inueniendi ueri cupiditas sed ingenii puerilis iactantia impellit itaque apud me praesertim cum adhuc nutriendi educandique sitis non solum conceditur sed etiam in praeceptis habeatis uolo ad ea uos discutienda redire oportere quae concesseritis incautius et licentius non paruum in philosophia profectum puto inquit cum in comparatione recti uerique inueniendi contemnitur a disputante uictoria itaque libenter obsequor praeceptis et sententiae tuae et trigetium ad id quod se temere concessisse arbitratur res enim mei iuris est redire permitto tum alipius suscepti a me officii nondum partes esse uosmetipsi mecum recognoscitis sed quoniam id iamdudum disposita profectio interrumpere me compellit pro meo quoque munere geminatam sibi potestatem particeps mecum iudicii non renuet usque in reditum meum uideo enim hoc uestrum certamen longius progressurum et cum discessisset quod inquit licentius temere concesseras profer et ille temere dedi inquit ciceronem fuisse sapientem ergone cicero sapiens non fuit a quo in latina lingua philosophia et inchoata est et perfecta etsi concedam inquit esse sapientem non omnia tamen eius probo atqui oportet multa eius alia refellas ut non impudenter hoc de quo agitur improbare uidearis quid si hoc solum non recte sensisse illum affirmare paratus sum uestra ut opinor nihil interest nisi cuius ponderis ad id quod uolo asserendum rationes afferam perge inquit ille quid enim inquit audeam contra eum qui se ciceronis aduersarium profitetur hic trigetius uolo attendas ait tu iudex noster quemadmodum superius beatam uitam definieris dixisti namque eum beatum esse qui secundum eam partem animi uiuit quam caeteris conuenit imperare tu autem licenti uolo uel nunc mihi concedas perfectum non esse qui adhuc ueritatem requirat tum ille post diuturnum silentium non concedo inquit et trigetius cur quaeso explica isthic sum enim et aueo audire quo pacto possit et perfectus homo esse et adhuc quaerere ueritatem hic ille qui ad finem inquit non peruenit fateor quod perfectus non sit ueritatem autem illam solum deum nosse arbitror aut forte hominis animam cum hoc corpus hoc est tenebrosum carcerem dereliquerit hominis autem finis est perfecte quaerere ueritatem perfectum enim quaerimus sed tamen hominem et trigetius non igitur potest beatus esse homo quomodo enim cum id quod magnopere concupiscit assequi nequeat potest autem homo beate uiuere siquidem potest secundum eam partem animi uiuere quam dominari in homine fas est potest igitur uerum inuenire aut colligat se et non concupiscat uerum ne cum id assequi non potuerit necessario miser sit at hoc ipsum est beatum hominis ait ille perfecte quaerere ueritatem hoc est enim peruenire ad finem ultra quem non potest progredi quisquis ergo minus instanter quam oportet ueritatem quaerit is ad finem hominis non peruenit quisquis autem tantum quantum homo potest ac debet dat operam inueniendae ueritati is etiamsi eam non inueniat beatus est totum enim facit quod ut faciat ita natus est inuentio autem si defuerit id deerit quod natura non dedit postremo cum hominem necesse sit aut beatum esse aut miserum nonne dementis est eum qui dies noctesque quantum potest instat inuestigandae ueritati miserum dicere beatus igitur erit deinde illa definitio mihi ut arbitror uberius suffragatur nam si beatus est sicuti est qui secundum eam partem animi uiuit quam regnare caeteris conuenit et haec pars ratio dicitur quaero utrum non secundum rationem uiuat qui quaerit perfecte ueritatem quod si absurdum est quid dubitamus beatum hominem dicere sola ipsa inquisitione ueritatis quid sit error mihi ait ille nec secundum rationem uiuere nec beatus omnino quisquis errat uidetur errat autem omnis qui semper quaerit nec inuenit unde tibi unum iam e duobus monstrandum est aut errantem beatum esse posse aut eum qui quod quaerit nunquam inuenit non errare hic ille beatus errare non potest et cum diu siluisset non autem errat inquit cum quaerit quia ut non erret perfecte quaerit et trigetius ut non erret quidem inquit quaerit sed errat cum minime inuenit ita autem tibi profuturum putasti quod errare ille non uult quasi nemo erret inuitus aut quisquam omnino erret nisi inuitus tum ego cum ille diu cunctaretur quid responderet definiendum uobis est inquam quid sit error facilius enim eius fines potestis uidere in quem iam penitus ingressi estis ego inquit licentius definire aliquid idoneus non sum quamuis errorem definire sit facicilius quam finire ego ait ille definiam quod mihi facillimum est non ingenio sed causa optima nam errare est utique semper quaerere nunquam inuenire ego inquit licentius si uel istam definitionem facile possem refellere iamdudum causae meae non defuissem sed quoniam aut res ipsa per se ardua est aut ita mihi apparet peto a uobis ut usque in crastinam lucem quaestio differatur si nihil hodie quod respondeam reperire potuero cum id sedulo mecum ipse uoluam quod cum concedendum putarem non renuentibus caeteris deambulatum ire surreximus nobisque inter nos multa uariaque sermocinantibus ille in cogitatione defixus fuit quod cum frustra esse sensisset relaxare animum maluit et nostro se sermoni miscere postea cum iam aduesperasceret in eumdem conflictum redierant sed modum imposui persuasique ut in alium diem differri paterentur inde ad balneas postridie autem cum consedissemus proferte inquam quod heri coeperatis tum licentius distuleramus inquit disputationem nisi fallor rogatu meo cum erroris definitio difficillima mihi esset hic plane inquam non erras quod ut tibi omen sit ad reliqua libenter optauerim audi ergo inquit quod heri etiam nisi intercessisses protulissem error mihi uidetur esse falsi pro uero approbatio in quem nullo pacto incidit qui ueritatem quaerendam semper existimat falsum enim probare non potest qui probat nihil non igitur potest errare beatus autem facillime esse potest nam ne longius abeam si nobis ipsis ut heri licuit quotidie uiuere liceret nihil mihi occurrit cur nos beatos appellare dubitaremus uiximus enim magna mentis tranquillitate ab omni corporis labe animum uindicantes et a cupiditatum facibus longissime remoti dantes quantum homini licet operam rationi hoc est secundum illam diuinam partem animi uiuentes quam beatam uitam esse hesterna inter nos definitione conuenit atque ut opinor nihil inuenimus sed tantummodo quaesiuimus ueritatem potest igitur sola inquisitione ueritatis etiamsi eam inuenire minime possit homini beata uita contingere nam definitio tua uide quanta facilitate excludatur notione communi etenim errare dixisti esse semper quaerere et nunquam inuenire quid si quisquam nihil quaerat et interrogatus uerbi gratia utrumnam modo dies sit temere statimque noctem esse opinetur atque respondeat nonne tibi uidetur errare hoc igitur erroris genus uel immanissimum non complexa est definitio tua quid si etiam non errantes complexa est potestne definitio ulla esse uitiosior nam si quis alexandriam quaerat et ad eam recto pergat itinere non opinor potes eum errantem uocare quid si eamdem uiam uariis impeditus causis longo agat tempore et in ea morte praeueniatur nonne et semper quaesiuit et nunquam inuenit nec errauit tamen non inquit ille semper quaesiuit recte dicis ait licentius et bene admones inde enim prorsus nihil ad rem pertinet definitio tua non enim ego beatum esse dixi qui semper quaerat ueritatem quod ne fieri quidem potest primo quia non semper homo est deinde quia non ex quo tempore incipit esse homo eo iam potest aetate impediente uerum quaerere aut si semper id putas dicendum si nihil temporis quo iam quaerere potest perire patitur rursus tibi alexandriam redeundum est fac enim quemquam ex quo tempore iter agere uel aetate uel negotio sinitur pergere occipere illam uiam atque ut supra dixi cum deuiet nusquam antequam perueniat tamen uita excedere multum profecto errabis si tibi errasse iste uidebitur quamuis omni quo potuit tempore nec quaerere desierit nec inuenire potuerit quo pergebat quamobrem si et mea descriptio uera est et secundum eam non errat ille qui perfecte quaerit quamuis non inueniat ueritatem beatusque est ob eam rem quod secundum rationem uiuit tua uero definitio et frustrata est et si non esset nihil eam curare deberem si ex eo solum quod ego definiui satis causa firmata est cur quaeso nondum est ista inter nos quaestio dissoluta quidnam sit sapientia hic trigetius dasne inquit sapientiam rectam uiam uitae esse do inquit sine dubio sed tamen uolo mihi sapientiam definias ut sciam utrum quae mihi eadem tibi esse uideatur et ille parum tibi ait uidetur definita hoc ipso quod nunc interrogatus es etiam quod uolui concessisti si enim non fallor non falso recta uia uitae sapientia nominatur tum licentius nihil mihi tam ridiculum quam ista definitio uidetur inquit fortasse ait ille pedetentim tamen quaeso ut ratio praeueniat risum tuum nihil enim est foedius risu irrisione dignissimo quid enim ait ille nonne fateris uitae mortem esse contrariam fateor ait mihi igitur inquit ille uia uitae nulla magis uidetur quam ea qua quisque pergit ne in mortem incidat assentiebatur trigetius ergo si uiator quispiam diuerticulum uitans quod a latronibus obsideri audierit recta ire pergat atque ita euadat interitum nonne et uiam uitae et rectam secutus est et eam sapientiam nominat nemo quomodo igitur omnis recta uitae uia sapientia est concessi enim esse sed non solam definitio autem nihil complecti debuit quod esset alienum itaque rursus defini si placet quid tibi uidetur esse sapientia diu ille tacuit deinde en inquit iterum definio si hoc tu nunquam finire statuisti sapientia est uia recta quae ad ueritatem ducat similiter et hoc inquit ille refellitur nam dum apud uirgilium aeneae dictum est a matre perge modo et qua te ducit uia dirige gressum sequens hanc uiam ad id quod dictum erat id est ad uerum peruenit contende si placet ubi pedem ille incedens posuit sapientiam posse dici quanquam stulte prorsus istam descriptionem tuam effringere conor nam causam meam nulla plus adiuuat etenim sapientiam non ipsam ueritatem sed uiam quae ad eam ducat esse dixisti quisquis ergo hac utitur uia sapientia profecto utitur et qui sapientia utitur sapiens sit necesse est sapiens igitur erit ille qui perfecte quaesierit ueritatem etiamsi ad eam nondum peruenerit nam uia quae ducit ad ueritatem nulla uti opinor intelligitur melius quam diligens inquisitio ueritatis hac igitur sola uia utens iam iste sapiens erit at nemo sapiens miser omnis autem homo aut miser aut beatus beatum igitur faciet non tantum inuentio sed ipsa per se inuestigatio ueritatis tum ille arridens merito mihi inquit ista contingunt dum aduersario in re non necessaria fidenter assentior quasi uero ego sim magnus definitor aut quidquam in disputando magis superuacaneum putem quis enim modus erit si ego rursus uelim definiri abs te aliquid et rursus eiusdem definitionis uerba et consequentium item singillatim omnia fingens quod nihil intelligam definiri flagitem nam quid planissimum non meo iure definiri cogam si iure a me sapientiae definitio postulatur cuius enim uerbi in animis nostris apertiorem notionem natura esse uoluit quam sapientiae sed nescio quomodo cum mentis nostrae ueluti portum notio ipsa reliquerit et uerborum sibi quasi uela tetenderit occurrant statim calumniarum mille naufragia quamobrem aut definitio sapientiae ne requiratur aut iudex noster in eius patrocinium dignetur descendere tum ego cum iam stilum nox impediret et quasi de integro magnum quiddam disserendum uiderem oboriri in alium diem distuli nam disputare coeperamus sole iam in occasum declinante diesque pene totus cum in rebus rusticis ordinandis tum in recensione primi libri uirgilii peractus fuit sapientiae definitio datur et impugnatur albicerii diuinationes deinde mox ut illuxit ita enim res erant pridie constitutae ut largum esset otium statim peragendum negotium susceptum est tum ego heri postulasti inquam trigeti ut a iudicis munere ad sapientiae patrocinium descenderem quasi uero quemquam in sermone uestro aduersarium sapientia pateretur aut ullo defendente ita laboraret ut maius implorare deberet auxilium nam neque inter uos aliud quaerendum natum est quam quid sit sapientia in quo eam uestrum neuter oppugnat quia uterque desiderat neque si tu in definienda sapientia defecisse te putas propterea reliqua defensio sententiae tuae tibi deserenda est itaque a me nihil aliud habebis quam definitionem sapientiae quae nec mea nec noua est sed et priscorum hominum et quam uos mirer non recordari non enim nunc primum auditis sapientiam esse rerum humanarum diuinarumque scientiam hic licentius quem post istam definitionem diu putabam quaesiturum esse quod diceret subiecit statim cur ergo non quaeso sapientem uocamus flagitiosissimum illum hominem quem ipsi bene nouimus per innumera scorta solere dissolui albicerium dico illum qui apud carthaginem multos annos consulentibus mira quaedam et certa respondit innumerabilia commemorare possem nisi et apud eos loquerer qui experti sunt et paucis nunc satis sit ad id quod uolo nonne cochlearium cum domi non inueniretur tuo iussu percontatus non solum quid quaereretur uerum etiam nominatim cuius res esset et ubi lateret citissime uerissimeque respondit item me praesente omitto illud quod in eo quod rogabatur nihil omnino falsus est sed cum puer qui nummos ferebat certam eorum partem cum ad eum pergeremus furatus esset omnes sibi numerari iussit coegitque illum ante oculos nostros quos abstulerat reddere priusquam omnino ipse aut eosdem nummos uidisset aut quantum sibi allatum fuerit audisset e nobis quid quod doctissimum et clarissimum uirum flaccianum mirari solitum esse abs te accepimus qui cum de fundo emendo esset locutus ad illum diuinum rem ita detulit ut quid egisset si potis esset ediceret atque ille statim non modo negotii genus sed etiam in quo ille uehementer clamabat admirans ipsum fundi nomen pronuntiauit cum ita esset absurdum ut uix eius flaccianus ipse meminisset iam illud sine stupore animi non queo dicere quod amico nostro discipulo tuo sese uolenti exagitare flagitantique insolenter ut diceret quid secum ipse tacitus uolueret uirgilii uersum eum cogitare respondit cum ille obstupefactus negare non posset perrexit quaerere quisnam uersus esset nec albicerius qui grammatici scholam uix transiens uidisset aliquando uersum ipsum securus et garrulus canere dubitauit num igitur aut res humanae non erant de quibus ille consulebatur aut sine rerum diuinarum scientia tam certa consulentibus et uera respondit at utrumque absurdum est nam et humanae res nihil sunt aliud quam res hominum ut argentum nummi fundus postremo ipsa etiam cogitatio et res diuinas quis non recte arbitretur esse per quas homini diuinatio ipsa contingit sapiens ergo fuit albicerius si sapientiam rerum humanarum diuinarumque scientiam illa definitione concedimus uindicatur data sapientiae definitio hic ille primo inquit ego scientiam non appello in qua ille qui eam profitetur aliquando fallitur scientia enim non solum comprehensis sed ita comprehensis rebus constat ut neque in ea quis unquam errare nec quibuslibet aduersantibus impulsus nutare debeat unde uerissime a quibusdam philosophis dicitur in nullo eam posse nisi in sapiente inueniri qui non modo perceptum habere debet id quod tuetur ac sequitur uerum etiam inconcussum tenere scimus autem illum quem commemorasti multa saepe falsa dixisse quod non solum aliis mihi referentibus comperi sed praesens aliquando ipse percepi eumne igitur scientem uocem cum saepe falsa dixerit quem non uocarem si cunctanter uera dixisset hoc me de aruspicibus et de auguribus et de his omnibus qui sidera consulunt et de coniectoribus somniorum dixisse putatote aut aliquem ex hoc genere hominum proferte si potestis qui consultus nunquam de responsis suis dubitauerit nunquam postremo falsa responderit nam de uatibus nihil mihi puto esse laborandum qui mente loquuntur aliena deinde res humanas esse ut concedam res hominum quidquam tu existimas nostrum esse quod nobis uel dare uel eripere casus potest aut cum rerum humanarum scientia dicitur ea dicitur qua quisquam nouit uel quot uel quales fundos habeamus quid auri quid argenti quidque denique alienorum carminum cogitemus illa est humanarum rerum scientia quae nouit lumen prudentiae temperantiae decus fortitudinis robur iustitiae sanctitatem haec enim sunt quae nullam fortunam metuentes uere nostra dicere audemus quae si albicerius ille didicisset nunquam mihi crede tam luxuriose deformiterque uixisset quod autem dixit quem uersum uolueret animo ille a quo consulebatur neque hoc puto inter res nostras esse numerandum non quo negem honestissimas disciplinas ad possessionem quamdam nostri animi pertinere sed quia uersum alienum etiam imperitissimis canere ac pronuntiare concessum est ideoque talia cum in memoriam nostram incurrerint non 